\biblebook{ Liber Sapientiae}
\begin{biblechapter}
 \verse Diligite iustitiam, qui iudicatis terram,
 sentite de Domino in bonitate
 et in simplicitate cordis quaerite illum,
 \verse quoniam invenitur ab his, qui non tentant illum,
 se autem manifestat eis, qui fidem habent in illum.
 \verse Perversae enim cogitationes separant a Deo,
 probata autem virtus corripit insipientes.
 \verse Quoniam in malevolam animam non introibit sapientia
 nec habitabit in corpore subdito peccatis.
 \verse Spiritus enim sanctus disciplinae effugiet fictum
 et auferet se a cogitationibus insensatis
 et corripietur a superveniente iniquitate.
 \verse Spiritus enim diligens hominem est sapientia
 et non absolvet maledicum a labiis suis,
 quoniam renum illius testis est Deus
 et cordis illius scrutator verus
 et linguae eius auditor;
 \verse quoniam spiritus Domini replevit orbem terrarum,
 et ipse, qui continet omnia, scientiam habet vocis.
 \verse Propter hoc, qui loquitur iniqua, non potest latere,
 nec praeteriet illum iudicium corripiens.
 \verse In cogitationibus enim impii interrogatio erit,
 sermonum autem illius auditio ad Dominum veniet
 ad correptionem iniquitatum illius;
 \verse quoniam auris zeli audit omnia,
 et tumultus murmurationum non absconditur.
 \verse Custodite ergo vos a murmuratione, quae nihil prodest,
 et a detractione parcite linguae,
 quoniam sermo absconditus in vacuum non ibit;
 os autem, quod mentitur, occidit animam.
 \verse Nolite zelare mortem in errore vitae vestrae
 neque acquiratis perditionem in operibus manuum vestrarum,
 \verse quoniam Deus mortem non fecit
 nec laetatur in perditione vivorum;
 \verse creavit enim, ut essent omnia,
 et sanabiles sunt generationes orbis terrarum,
 et non est in illis medicamentum exterminii,
 nec inferorum regnum in terra:
 \verse iustitia enim est immortalis.
 \verse Impii autem manibus et verbis accersierunt illam;
 aestimantes illam amicam defluxerunt
 et sponsionem posuerunt ad illam,
 quoniam digni sunt, qui sint ex parte illius.
 
\begin{biblechapter}
\verse Dixerunt enim cogitantes apud se non recte:
 “ Exiguum et cum taedio est tempus vitae nostrae,
 et non est refrigerium in fine hominis,
 et non est agnitus, qui sit reversus ab inferis.
 \verse Quia ex tempore nati sumus
 et post hoc erimus, tamquam non fuerimus,
 quoniam fumus flatus est in naribus nostris,
 et sermo scintilla in motu cordis nostri;
 \verse qua exstincta, cinis fiet corpus nostrum,
 et spiritus diffundetur tamquam mollis aer.
 \verse Et nomen nostrum oblivioni tradetur per tempus,
 et nemo memoriam habebit operum nostrorum;
 et transibit vita nostra tamquam vestigium nubis,
 et sicut nebula dissolvetur,
 quae fugata est a radiis solis
 et a calore illius aggravata.
 \verse Umbrae enim transitus est tempus nostrum,
 et non est reversio finis nostri,
 quoniam consignata est, et nemo revertitur.
 \verse Venite ergo, et fruamur bonis, quae sunt,
 et utamur creatura tamquam in iuventute sollicite.
 \verse Vino pretioso et unguentis nos impleamus,
 et non praetereat nos flos temporis verni;
 \verse coronemus nos calycibus rosarum, antequam marcescant,
 \verse nullum pratum exsors sit luxuriae nostrae;
 ubique relinquamus signa laetitiae,
 quoniam haec est pars nostra, et haec est sors.
 \verse Opprimamus pauperem iustum
 et non parcamus viduae
 nec veterani revereamur canos multi temporis.
 \verse Sit autem fortitudo nostra lex iustitiae;
 quod enim infirmum est, inutile invenitur.
 \verse Circumveniamus ergo iustum, quoniam inutilis est nobis
 et contrarius est operibus nostris
 et improperat nobis peccata legis
 et diffamat in nos peccata disciplinae nostrae.
 \verse Promittit se scientiam Dei habere
 et filium Dei se nominat.
 \verse Factus est nobis in accusationem cogitationum nostrarum;
 gravis est nobis etiam ad videndum,
 \verse quoniam dissimilis est aliis vita illius,
 et immutatae sunt viae eius.
 \verse Tamquam scoria aestimati sumus ab illo,
 et abstinet se a viis nostris tamquam ab immunditiis;
 beata dicit novissima iustorum
 et gloriatur patrem se habere Deum.
 \verse Videamus ergo, si sermones illius veri sint,
 et tentemus, quae in exitu eius erunt:
 \verse si enim est verus filius Dei, suscipiet illum
 et liberabit eum de manibus contrariorum.
 \verse Contumelia et tormento interrogemus eum,
 ut sciamus modestiam eius
 et probemus patientiam illius;
 \verse morte turpissima condemnemus eum:
 erit enim ei visitatio ex sermonibus illius ”.
 \verse Haec cogitaverunt et erraverunt;
 excaecavit enim illos malitia eorum,
 \verse et nescierunt sacramenta Dei
 neque mercedem speraverunt sanctitatis
 nec iudicaverunt honorem animarum immaculatarum.
 \verse Quoniam Deus creavit hominem in incorruptibilitate
 et imaginem similitudinis suae fecit illum;
 \verse invidia autem Diaboli mors introivit in orbem terrarum;
 experiuntur autem illam, qui sunt ex parte illius.
 
\begin{biblechapter}
\verse Iustorum autem animae in manu Dei sunt,
 et non tanget illos tormentum mortis.
 \verse Visi sunt oculis insipientium mori,
 et aestimata est afflictio exitus illorum,
 \verse et, quod a nobis est iter, exterminium;
 illi autem sunt in pace.
 \verse Etenim, si coram hominibus tormenta passi sunt,
 spes illorum immortalitate plena est;
 \verse et in paucis correpti, in multis bene disponentur,
 quoniam Deus tentavit eos
 et invenit illos dignos se.
 \verse Tamquam aurum in fornace probavit illos
 et quasi holocausti hostiam accepit illos,
 \verse et in tempore visitationis illorum fulgebunt
 et tamquam scintillae in arundineto discurrent;
 \verse iudicabunt nationes et dominabuntur populis,
 et regnabit Dominus illorum in perpetuum.
 \verse Qui confidunt in illo, intellegent veritatem,
 et fideles in dilectione acquiescent illi,
 quoniam gratia et misericordia est sanctis eius,
 et visitatio electis eius.
 \verse Impii autem, secundum quae cogitaverunt, correptionem habebunt;
 qui neglexerunt iustum et a Domino recesserunt.
 \verse Sapientiam enim et disciplinam qui despicit, infelix est,
 et vacua est spes illorum, et labores sine fructu,
 et inutilia opera eorum.
 \verse Mulieres eorum insensatae sunt,
 et nequissimi filii eorum,
 maledicta generatio eorum.
 \verse Quoniam felix est sterilis et incoinquinata,
 quae nescivit torum in delicto;
 habebit fructum in respectione animarum.
 \verse Et spado, qui non operatus est per manus suas iniquitatem
 nec cogitavit adversus Dominum nequissima,
 dabitur enim illi fidei donum electum,
 et sors in templo Domini acceptissima.
 \verse Bonorum enim laborum gloriosus est fructus;
 et, quae non concidat, radix sapientiae.
 \verse Filii autem adulterorum in inconsummatione erunt,
 et ab iniquo toro semen exterminabitur.
 \verse Et, si quidem longae vitae erunt, in nihilum computabuntur,
 et sine honore erit in novissimo senectus illorum;
 \verse et, si celerius defuncti fuerint, non habebunt spem
 nec in die agnitionis allocutionem:
 \verse generationis enim iniquae dirae sunt consummationes.
 
\begin{biblechapter}
\verse Melius est absque liberis esse cum virtute;
 immortalitas est enim in memoria illius,
 quoniam et apud Deum nota est et apud homines.
 \verse Cum praesens est, imitantur illam;
 et desiderant eam, cum se eduxerit;
 et in perpetuum coronata triumphat,
 incoinquinatorum certaminum praemium vincens.
 \verse Multigena autem impiorum multitudo non erit utilis
 et spuriis vitulaminibus non dabit radicem in profundum altam
 nec stabile firmamentum collocabit.
 \verse Etenim, si in ramis ad tempus germinaverit,
 infirmiter posita a vento commovebitur
 et a nimietate ventorum eradicabitur.
 \verse Confringentur rami inconsummati,
 et fructus illorum inutilis et acerbus ad manducandum
 et ad nihilum aptus.
 \verse Ex iniquis enim somnis filii, qui nascuntur,
 testes sunt nequitiae adversus parentes
 in interrogatione sua.
 \verse Iustus autem, si morte praeoccupatus fuerit,
 in refrigerio erit.
 \verse Senectus enim venerabilis, non quae est diuturna,
 neque annorum numero computatur;
 \verse cani autem sunt sensus hominis,
 et aetas senectutis vita immaculata.
 \verse Placens Deo factus est dilectus
 et vivens inter peccatores translatus est;
 \verse raptus est, ne malitia mutaret intellectum eius,
 aut ne fictio deciperet animam illius.
 \verse Fascinatio enim nugacitatis obscurat bona,
 et inconstantia concupiscentiae transvertit sensum sine malitia.
 \verse Consummatus in brevi
 explevit tempora multa;
 \verse placita enim erat Deo anima illius,
 propter hoc properavit educere illum de medio iniquitatis.
 Populi autem videntes et non intellegentes
 nec ponentes in praecordiis talia,
 \verse quoniam gratia et misericordia est in electis eius,
 et visitatio in sanctis illius.
 \verse Condemnat autem iustus mortuus vivos impios,
 et iuventus celerius consummata longaevam senectutem iniusti.
 \verse Videbunt enim finem sapientis
 et non intellegent quid cogitaverit de illo Deus,
 et quare munierit illum Dominus.
 \verse Videbunt et contemnent;
 illos autem Dominus irridebit.
 \verse Et erunt post haec tamquam corpus sine honore
 et in contumeliam inter mortuos in perpetuum,
 quoniam disrumpet illos praecipites sine voce
 et commovebit illos a fundamentis, et usque ad supremum desolabuntur
 et erunt in dolore,
 et memoria illorum peribit.
 \verse Venient in computatione peccatorum suorum timidi,
 et traducent illos ex adverso iniquitates ipsorum.
 
\begin{biblechapter}
\verse Tunc stabit iustus in magna constantia
 adversus eos, qui angustiaverunt illum
 et qui spreverunt labores eius.
 \verse Videntes turbabuntur timore horribili
 et mirabuntur in subitatione insperatae salutis
 \verse dicentes intra se, paenitentiam agentes
 et prae angustia spiritus gementes:
 \verse “ Hic erat, quem habuimus aliquando in derisum
 et in similitudinem improperii.
 Nos insensati vitam eius aestimabamus insaniam
 et finem illius sine honore.
 \verse Quomodo computatus est inter filios Dei,
 et inter sanctos sors illius est?
 \verse Ergo erravimus a via veritatis,
 et iustitiae lumen non luxit nobis,
 et sol non est ortus nobis;
 \verse implicati sumus tribulis iniquitatis et perditionis
 et ambulavimus per deserta inaccessa,
 viam autem Domini ignoravimus.
 \verse Quid nobis profuit superbia?
 Aut divitiae cum iactantia quid contulerunt nobis?
 \verse Transierunt omnia illa tamquam umbra
 et tamquam nuntius percurrens
 \verse et tamquam navis, quae pertransit fluctuantem aquam,
 cuius, cum praeterierit, non est vestigium invenire
 neque semitam carinae illius in fluctibus;
 \verse aut tamquam avis, quae transvolat in aere,
 nullum invenitur argumentum itineris,
 sed alarum sonitu ventus levis verberatus
 et scissus per vim stridoris
 commotis alis permeatur,
 et post hoc nullum signum invenitur itineris;
 \verse aut tamquam sagittae emissae in locum destinatum:
 divisus aer continuo in se resolvitur,
 ut ignoretur transitus illius.
 \verse Sic et nos, nati, continuo desivimus esse
 et virtutis quidem nullum signum valuimus ostendere;
 in malignitate autem nostra consumpti sumus ”.
 \verse Quoniam spes impii tamquam lanugo est, quae a vento tollitur,
 et tamquam spuma gracilis, quae a procella dispergitur,
 et tamquam fumus, qui a vento diffusus est,
 et tamquam memoria hospitis unius diei praeteriit.
 \verse Iusti autem in perpetuum vivunt,
 et in Domino est merces eorum,
 et cogitatio illorum apud Altissimum.
 \verse Ideo accipient coronam decoris
 et diadema speciei de manu Domini,
 quoniam dextera sua teget eos
 et brachio suo defendet illos.
 \verse Accipiet pro armatura zelum suum
 et armabit creaturam ad ultionem inimicorum,
 \verse induet pro thorace iustitiam
 et accipiet pro galea iudicium non fictum;
 \verse sumet pro scuto inexpugnabili sanctitatem.
 \verse Acuet autem duram iram in lanceam
 et pugnabit cum illo orbis terrarum contra insensatos.
 \verse Ibunt recta emissiones fulgurum
 et tamquam a bene curvato arcu nubium ad signum insilient,
 \verse et ab ira saxa iaculante
 ira plenae mittentur grandines;
 excandescet in illos aqua maris,
 et flumina concurrent duriter.
 \verse Contra illos stabit spiritus virtutis
 et tamquam turbo dissipabit illos.
 Et ad eremum perducet omnem terram iniquitas,
 et malignitas evertet sedes potentium.
 
\begin{biblechapter}
\verse Audite ergo, reges, et intellegite;
 discite, iudices finium terrae.
 \verse Praebete aures, vos, qui continetis multitudines
 et placetis vobis in turbis nationum.
 \verse Quoniam data est a Domino potestas vobis
 et dominatio ab Altissimo,
 qui interrogabit opera vestra
 et cogitationes scrutabitur,
 \verse quoniam, cum essetis ministri regni illius,
 non recte iudicastis
 nec custodistis legem
 neque secundum voluntatem Dei ambulastis.
 \verse Horrende et cito instabit vobis,
 quoniam iudicium durissimum his, qui praesunt, fiet;
 \verse exiguo enim conceditur misericordia,
 potentes autem potenter tormento interrogabuntur.
 \verse Non enim subtrahet personam cuiusquam Deus
 nec verebitur magnitudinem cuiusquam,
 quoniam pusillum et magnum ipse fecit,
 et aequaliter cura est illi de omnibus;
 \verse potentibus autem durum instat scrutinium.
 \verse Ad vos ergo, reges, sunt hi sermones mei,
 ut discatis sapientiam et non excidatis.
 \verse Qui enim custodierint iusta iuste, iustificabuntur;
 et, qui didicerint ista, invenient defensionem.
 \verse Concupiscite ergo sermones meos,
 diligite illos et habebitis disciplinam.
 \verse Clara est et, quae numquam marcescit, sapientia;
 et facile videtur ab his, qui diligunt eam,
 et invenitur ab his, qui quaerunt illam.
 \verse Praeoccupat, qui eam concupiscunt,
 ut prior se ostendat illis.
 \verse Qui de luce vigilaverit ad illam, non laborabit,
 assidentem enim illam foribus suis inveniet.
 \verse Cogitare ergo de illa sensus est consummatio;
 et, qui vigilaverit propter illam, cito securus erit.
 \verse Quoniam dignos se ipsa circuit quaerens
 et in viis ostendit se illis hilariter
 et in omni providentia occurrit illis.
 \verse Initium enim illius verissima est disciplinae concupiscentia,
 cura vero disciplinae dilectio est,
 \verse et dilectio custodia legum illius est,
 custoditio autem legum confirmatio incorruptionis est,
 \verse incorruptio autem facit esse proximum Deo;
 \verse concupiscentia itaque sapientiae deducit ad regnum.
 \verse Si ergo delectamini sedibus et sceptris, o reges populi,
 colite sapientiam, ut in perpetuum regnetis.
 \verse Quid est autem sapientia et quemadmodum facta sit, referam
 et non abscondam a vobis sacramenta Dei,
 sed ab initio nativitatis investigabo
 et ponam in lucem scientiam illius
 et non praeteribo veritatem.
 \verse Neque cum invidia tabescente iter habebo,
 quoniam ista non erit particeps sapientiae.
 \verse Multitudo autem sapientium sanitas est orbis terrarum,
 et rex sapiens stabilimentum populi est.
 \verse Ergo accipite disciplinam per sermones meos,
 et proderit vobis.
 
\begin{biblechapter}
\verse Sum quidem et ego mortalis homo similis omnibus
 et ex genere terreni illius, qui prior factus est,
 et in ventre matris figuratus sum caro;
 \verse decem mensium tempore coagulatus in sanguine
 ex semine viri et delectamento somni conveniente.
 \verse Et ego natus traxi communem aerem
 et decidi in terram, quae omnia similiter patitur,
 prima voce simili omnibus pariter plorans.
 \verse In involumentis nutritus sum et curis;
 \verse nullus enim rex aliud habuit nativitatis initium.
 \verse Unus autem introitus est omnibus ad vitam,
 et similis exitus.
 \verse Propter hoc optavi, et datus est mihi sensus;
 et invocavi, et venit in me spiritus sapientiae.
 \verse Praeposui illam regnis et sedibus
 et divitias nihil esse duxi in comparatione illius;
 \verse nec comparavi illi lapidem pretiosum,
 quoniam omne aurum in comparatione illius arena est exigua,
 et tamquam lutum aestimabitur argentum in conspectu illius.
 \verse Super salutem et speciem dilexi illam
 et proposui pro luce habere illam,
 quoniam inexstinguibile est lumen illius.
 \verse Venerunt autem mihi omnia bona pariter cum illa,
 innumerabiles divitiae in manibus illius,
 \verse et laetatus sum in omnibus, quoniam sapientia antecedit ista,
 et ignorabam quoniam horum omnium mater est;
 \verse quam sine fictione didici et sine invidia communico;
 divitias illius non abscondo.
 \verse Infinitus enim thesaurus est hominibus;
 quem qui acquisierunt, ad amicitiam in Deum se paraverunt
 propter disciplinae dona commendati.
 \verse Mihi autem det Deus dicere secundum sententiam
 et sentire digna horum, quae mihi data sunt,
 quoniam ipse sapientiae dux est
 et sapientium emendator;
 \verse in manu enim illius et nos et sermones nostri
 et omnis sapientia et operum scientia.
 \verse Ipse enim dedit mihi horum, quae sunt, scientiam veram,
 ut sciam dispositionem orbis terrarum et virtutes elementorum,
 \verse initium et consummationem et medietatem temporum,
 vicissitudinum permutationes et commutationes temporum,
 \verse anni cursus et stellarum dispositiones,
 \verse naturas animalium et iras bestiarum,
 vim spirituum et cogitationes hominum,
 differentias virgultorum et virtutes radicum.
 \verse Et, quaecumque sunt absconsa et manifesta, didici;
 omnium enim artifex docuit me sapientia.
 \verse Est enim in illa spiritus intellegens, sanctus,
 unicus, multiplex, subtilis,
 mobilis, perspicuus, incoinquinatus,
 lucidus, innocens, amans bonum, acutus,
 \verse quem nihil vetat, benefaciens, humanus, benignus,
 stabilis, certus, securus,
 omnem habens virtutem, omnia prospiciens
 et penetrans omnes spiritus
 intellegibiles, mundos, subtilissimos.
 \verse Omni enim motu mobilior est sapientia;
 pertransit autem et penetrat omnia propter munditiam.
 \verse Halitus est enim virtutis Dei
 et emanatio claritatis Omnipotentis sincera;
 ideo nihil inquinatum in eam incurrit:
 \verse candor est enim lucis aeternae
 et speculum sine macula Dei potentiae
 et imago bonitatis illius.
 \verse Et, cum sit una, omnia potest;
 et in se permanens, omnia innovat
 et per generationes in animas sanctas se transferens
 amicos Dei et prophetas constituit.
 \verse Nihil enim diligit Deus,
 nisi eum, qui cum sapientia inhabitat.
 \verse Est enim haec speciosior sole
 et super omnem dispositionem stellarum;
 luci comparata invenitur splendidior:
 \verse illi enim succedit nox,
 sapientiam autem non vincit malitia.
 
\begin{biblechapter}
\verse Attingit ergo a fine usque ad finem fortiter
 et disponit omnia suaviter.
 \verse Hanc amavi et exquisivi a iuventute mea
 et quaesivi sponsam mihi eam assumere
 et amator factus sum formae illius. 
 \verse Generositatem suam glorificat contubernium habens Dei,
 sed et omnium Dominus dilexit illam.
 \verse Doctrix enim est disciplinae Dei
 et electrix operum illius.
 \verse Et, si divitiae sunt desiderabilis possessio in vita,
 quid sapientia locupletius,
 quae operatur omnia?
 \verse Si autem sensus operatur,
 quis horum, quae sunt, magis quam illa est artifex?
 \verse Et, si iustitiam quis diligit,
 labores huius sunt virtutes:
 sobrietatem enim et prudentiam docet,
 iustitiam et fortitudinem,
 quibus utilius nihil est in vita hominibus.
 \verse Et, si multam peritiam desiderat quis,
 scit praeterita et futura conicit,
 novit versutias sermonum et solutiones aenigmatum,
 signa et monstra scit, antequam fiant,
 et eventus momentorum et temporum.
 \verse Proposui ergo hanc adducere mihi ad convivendum,
 sciens quoniam erit mihi consiliaria bonorum
 et consolatio sollicitudinum et taedii.
 \verse Habebo propter hanc claritatem ad turbas
 et honorem apud seniores iuvenis;
 \verse acutus inveniar in iudicio
 et in conspectu potentium admirabilis ero.
 \verse Tacentem me sustinebunt
 et loquentem me respicient
 et, sermocinante me plura,
 manus ori suo imponent.
 \verse Habebo per hanc immortalitatem
 et memoriam aeternam his, qui post me futuri sunt, relinquam.
 \verse Disponam populos,
 et nationes mihi erunt subditae;
 \verse timebunt me audientes reges horrendi,
 in multitudine videbor bonus
 et in bello fortis.
 \verse Intrans in domum meam, conquiescam cum illa;
 non enim habet amaritudinem conversatio illius
 nec taedium convictus illius,
 sed laetitiam et gaudium.
 \verse Haec cogitans apud me
 et commemorans in corde meo
 quoniam immortalitas est in cognatione sapientiae,
 \verse et in amicitia illius delectatio bona,
 et in laboribus manuum illius divitiae sine defectione,
 et in certamine loquelae illius sapientia,
 et praeclaritas in communicatione sermonum ipsius,
 circuibam quaerens, ut mihi illam assumerem.
 \verse Puer autem eram ingeniosus
 et sortitus sum animam bonam;
 \verse quin potius, cum essem bonus,
 veni in corpus incoinquinatum.
 \verse Et, ut scivi quoniam aliter non possem esse continens, nisi Deus det,
 C et hoc ipsum erat sapientiae scire, cuius esset hoc donum C
 adii Dominum et deprecatus sum illum
 et dixi ex toto corde meo:
 
\begin{biblechapter}
\verse “ Deus patrum meorum et Domine misericordiae,
 qui fecisti omnia verbo tuo
 \verse et sapientia tua constituisti hominem,
 ut dominaretur creaturis, quae a te factae sunt,
 \verse et disponeret orbem terrarum in sanctitate et iustitia
 et in directione cordis iudicium iudicaret,
 \verse da mihi sedium tuarum assistricem sapientiam
 et noli me reprobare a pueris tuis,
 \verse quoniam servus tuus sum ego et filius ancillae tuae,
 homo infirmus et exigui temporis
 et minor ad intellectum iudicii et legum.
 \verse Nam, et si quis erit consummatus inter filios hominum,
 si ab illo abfuerit sapientia tua, in nihilum computabitur.
 \verse Tu elegisti me regem populo tuo
 et iudicem filiorum tuorum et filiarum;
 \verse dixisti me aedificare templum in monte sancto tuo
 et in civitate habitationis tuae altare,
 similitudinem tabernaculi sancti,
 quod praeparasti ab initio.
 \verse Et tecum sapientia, quae novit opera tua,
 quae et affuit tunc, cum orbem terrarum faceres,
 et sciebat quid esset placitum in oculis tuis
 et quid directum in praeceptis tuis.
 \verse Emitte illam de caelis sanctis tuis
 et a sede magnitudinis tuae mitte illam,
 ut mecum sit et mecum laboret,
 ut sciam quid acceptum sit apud te.
 \verse Scit enim illa omnia et intellegit
 et deducet me in operibus meis sobrie
 et custodiet me in sua gloria.
 \verse Et erunt accepta opera mea,
 et diiudicabo populum tuum iuste
 et ero dignus sedium patris mei.
 \verse Quis enim hominum poterit scire consilium Dei?
 Aut quis poterit cogitare quid velit Dominus?
 \verse Cogitationes enim mortalium timidae,
 et incertae providentiae nostrae:
 \verse corpus enim, quod corrumpitur, aggravat animam,
 et terrena inhabitatio deprimit sensum multa cogitantem.
 \verse Et difficile conicimus, quae in terra sunt,
 et, quae in prospectu sunt, invenimus cum labore;
 quae autem in caelis sunt, quis investigabit?
 \verse Consilium autem tuum quis sciet,
 nisi tu dederis sapientiam
 et miseris spiritum sanctum tuum de altissimis?
 \verse Et sic correctae sunt semitae eorum, qui sunt in terris;
 et, quae tibi placent, didicerunt homines
 et salvati per sapientiam sunt ”.
 
\begin{biblechapter}
\verse Haec illum, qui primus formatus est, pater orbis terrarum,
 cum solus esset creatus, custodivit
 et eduxit illum a delicto suo
 \verse et dedit illi virtutem continendi omnia.
 \verse Ab hac ut recessit iniustus in ira sua,
 in furoribus fraternae caedis deperiit;
 \verse propter quem, cum demergeretur terra,
 sanavit eam iterum sapientia
 per contemptibile lignum iustum gubernans.
 \verse Haec et in consensu nequitiae, cum se nationes confudissent,
 scivit iustum et conservavit sine querela Deo
 et super filii viscera fortem custodivit.
 \verse Haec iustum a pereuntibus impiis liberavit fugientem,
 descendente igne in Pentapolim;
 \verse cuius adhuc in testimonium nequitiae
 fumigabunda constat deserta terra,
 et incertis temporibus fructus habentes arbores,
 et incredibilis animae memoria stans figmentum salis.
 \verse Sapientiam enim praetereuntes
 non tantum in hoc lapsi sunt, ut ignorarent bona,
 sed et insipientiae suae reliquerunt hominibus memoriam,
 ut in his, quae peccaverunt, nec latere potuissent.
 \verse Sapientia autem hos, qui eam observant, a laboribus liberavit.
 \verse Haec profugum irae fratris iustum
 deduxit per vias rectas
 et ostendit illi regnum Dei
 et dedit illi scientiam sanctorum;
 honestavit illum in laboribus
 et complevit labores illius.
 \verse In avaritia circumvenientium illum affuit illi
 et honestum fecit illum.
 \verse Custodivit illum ab inimicis
 et ab insidiantibus tutavit illum;
 et post certamen forte bravium dedit illi,
 ut sciret quoniam omnium potentior est pietas.
 \verse Haec venditum iustum non dereliquit,
 sed a peccato liberavit eum;
 \verse descenditque cum illo in foveam
 et in vinculis non dereliquit illum,
 donec afferret illi sceptrum regni
 et potentiam adversus eos, qui eum deprimebant,
 et mendaces ostendit, qui maculaverunt illum,
 et dedit illi claritatem aeternam.
 \verse Haec populum sanctum et semen sine querela
 liberavit a nationibus, quae illum deprimebant.
 \verse Intravit in animam servi Domini
 et stetit contra reges horrendos in portentis et signis.
 \verse Reddidit sanctis mercedem laborum suorum
 et deduxit illos in via mirabili
 et fuit illis in velamento diei
 et in luce stellarum per noctem.
 \verse Transtulit illos per mare Rubrum
 et transvexit illos per aquam nimiam
 \verse inimicos autem illorum demersit
 et ab altitudine abyssi eduxit illos.
 \verse Ideo iusti tulerunt spolia impiorum
 et decantaverunt, Domine, nomen sanctum tuum
 et victricem manum tuam laudaverunt unanimiter,
 \verse quoniam sapientia aperuit os mutorum
 et linguas infantium fecit disertas.
 
\begin{biblechapter}
\verse Direxit opera eorum
 in manibus prophetae sancti.
 \verse Iter fecerunt per deserta, quae non habitabantur,
 et in locis inviis fixerunt casas;
 \verse steterunt contra hostes
 et de inimicis se vindicaverunt.
 \verse Sitierunt et invocaverunt te;
 et data est illis aqua de petra altissima,
 et remedium sitis de lapide duro.
 \verse Per quae enim poenas passi sunt inimici illorum,
 per haec, cum illis deessent, bene cum illis actum est.
 \verse Nam pro fonte quidem perennis fluminis,
 tabescente sanguine turbidi
 \verse in traductionem decreti infanticidae,
 dedisti illis abundantem aquam insperate,
 \verse ostendens per sitim, quae tunc fuit,
 quemadmodum adversarios excruciares.
 \verse Cum enim tentati sunt,
 etsi cum misericordia disciplinam accipientes,
 scierunt quemadmodum cum ira iudicati
 impii tormenta paterentur.
 \verse Hos quidem tamquam pater monens probasti,
 illos autem tamquam durus rex condemnans tormento interrogasti.
 \verse Absentes enim et praesentes similiter torquebantur;
 \verse duplex enim illos acceperat taedium
 et gemitus cum memoria praeteritorum.
 \verse Cum enim audirent per sua tormenta
 bene secum agi,
 senserunt Dominum.
 \verse Quem enim in expositione olim proiectum reiecerunt deridentes, in finem eventuum mirati sunt,
 non similiter iustis sitientes.
 \verse Pro cogitationibus autem insensatis iniquitatis illorum,
 in quibus errantes colebant mutos serpentes et bestias supervacuas,
 immisisti illis multitudinem mutorum animalium in vindictam,
 \verse ut scirent quia, per quae peccat quis, per haec et torquetur.
 \verse Non enim impossibilis erat omnipotens manus tua,
 quae creavit orbem terrarum ex materia informi,
 immittere illis multitudinem ursorum aut audaces leones
 \verse aut recens conditas ira plenas ignotas bestias
 aut vaporem igneum spirantes
 aut fumi fremitum proferentes
 aut horrendas ab oculis scintillas fulgurantes,
 \verse quarum non solum laesura poterat illos exterminare,
 sed et aspectus per timorem occidere.
 \verse Sed et sine his uno spiritu poterant occidi,
 persecutionem passi a iustitia,
 et dispersi per spiritum virtutis tuae.
 Sed omnia in mensura et numero et pondere disposuisti.
 \verse Multum enim valere tibi soli subest semper,
 et virtuti brachii tui quis resistet?
 \verse Quoniam tamquam momentum staterae,
 sic est ante te totus orbis terrarum,
 et tamquam gutta roris antelucani, quae descendit in terram.
 \verse Sed misereris omnium, quia omnia potes;
 et dissimulas peccata hominum propter paenitentiam.
 \verse Diligis enim omnia, quae sunt,
 et nihil odisti eorum, quae fecisti;
 nec enim, si odisses, aliquid constituisses.
 \verse Quomodo autem posset aliquid permanere, nisi tu voluisses?
 Aut, quod a te vocatum non esset, conservaretur?
 \verse Parcis autem omnibus, quoniam tua sunt,
 Domine, qui amas animas.
 
\begin{biblechapter}
\verse Incorruptibilis enim spiritus tuus est in omnibus.
 \verse Ideoque eos, qui exerrant, paulatim corripis
 et, de quibus peccant, admones et corrigis,
 ut, relicta malitia, credant in te, Domine.
 \verse Illos enim antiquos inhabitatores terrae sanctae tuae,
 quos exhorruisti,
 \verse quoniam odibilia faciebant,
 opera medicaminum et sacrificia impia;
 \verse et filiorum necatores sine misericordia
 et comestores viscerum
 - humanarum carnium epulationem et sanguinis -
 participes mysteriorum e medio comissationis
 \verse et auctores caedis parentes ipsos animarum inauxiliatarum
 perdere voluisti per manus parentum nostrorum,
 \verse ut dignam perciperet peregrinationem puerorum Dei,
 quae tibi omnium carissima est terra.
 \verse Sed et his tamquam hominibus pepercisti
 et misisti antecessores exercitus tui vespas,
 ut illos paulatim exterminarent.
 \verse Non quia impotens eras in acie subicere impios iustis
 aut bestiis saevis aut verbo duro simul exterminare;
 \verse sed, paulatim iudicans, dabas locum paenitentiae,
 non ignorans quoniam nequam erat generatio eorum,
 et naturalis malitia ipsorum,
 et quoniam non poterat mutari cogitatio illorum in perpetuum:
 \verse semen enim erat maledictum ab initio.
 Nec timens aliquem, veniam dabas peccatis illorum;
 \verse quis enim dicet tibi: “ Quid fecisti? ”. Aut quis stabit contra iudicium tuum?
 Aut quis tibi imputabit, si perierint nationes, quas tu fecisti?
 Aut quis in contentionem tecum veniet,
 vindex iniquorum hominum?
 \verse Non enim est alius Deus quam tu, cui cura est de omnibus,
 ut ostendas quoniam non iniuste iudicasti.
 \verse Neque rex neque tyrannus in conspectu tuo
 resistere poterit tibi de his, quos perdidisti.
 \verse Cum autem sis iustus, iuste omnia disponis;
 ipsum quoque, qui non debet puniri, condemnare
 exterum aestimas a tua virtute.
 \verse Fortitudo enim tua iustitiae initium est,
 et ob hoc, quod omnium Dominus es, omnibus te parcere facit.
 \verse Fortitudinem enim ostendis,
 cum non crederis esse in potentia consummatus,
 et horum, qui te nesciunt, audaciam traducis.
 \verse Tu autem, dominator virtutis, cum clementia iudicas
 et cum magna indulgentia disponis nos:
 subest enim tibi, cum volueris, posse.
 \verse Docuisti autem populum tuum per talia opera,
 quoniam oportet iustum esse humanum,
 et bonae spei fecisti filios tuos,
 quoniam das super peccatis paenitentiam.
 \verse Si enim inimicos servorum tuorum et debitos morti
 cum tanta castigasti attentione et remissione
 dans tempus et locum, per quae possent mutari a malitia,
 \verse cum quanta diligentia iudicasti filios tuos,
 quorum parentibus iuramenta
 et conventiones dedisti bonarum promissionum!
 \verse Cum ergo das nobis disciplinam,
 inimicos nostros multipliciter flagellas,
 ut bonitatem tuam cogitemus iudicantes
 et, cum de nobis iudicatur, speremus misericordiam.
 \verse Unde et illis, qui in insipientia vitae iniuste vixerunt,
 per abominationes suas dedisti tormenta.
 \verse Etenim in erroris viis diutius erraverunt,
 deos aestimantes, quae etiam inter animalia e turpibus sunt vilia,
 infantium insensatorum more decepti:
 \verse propter hoc, tamquam pueris insensatis,
 iudicium in derisum dedisti.
 \verse Qui autem ludibriis increpationis non sunt correcti,
 dignum Dei iudicium experientur;
 \verse in quibus enim ipsi patientes indignabantur,
 per haec, quos putabant deos,
 in ipsis, cum exterminarentur, videntes,
 illum, quem olim negabant se nosse, verum Deum agnoverunt;
 propter quod et finis condemnationis venit super illos.
 
\begin{biblechapter}
\verse Vani autem sunt natura omnes homines,
 in quibus non subest scientia Dei;
 et de his, quae videntur bonis,
 non potuerunt intellegere eum, qui est,
 neque operibus attendentes agnoverunt artificem.
 \verse Sed aut ignem aut spiritum aut citatum aerem
 aut gyrum stellarum aut violentam aquam aut luminaria caeli,
 rectores orbis terrarum, deos putaverunt.
 \verse Quorum si specie delectati, illa deos putaverunt,
 sciant quanto his dominator eorum melior est:
 speciei enim principium et auctor constituit ea.
 \verse Si autem virtutem et operationem eorum mirati,
 intellegant ab illis quanto, qui haec fecit, fortior est illis:
 \verse a magnitudine enim et pulchritudine creaturarum
 cognoscibiliter potest creator horum videri.
 \verse Sed tamen in his minor est querela, et hi enim fortasse errant
 Deum quaerentes et volentes invenire.
 \verse Etenim, cum in operibus illius conversentur, inquirunt
 et credunt visui,
 quoniam pulchra sunt, quae videntur.
 \verse Iterum autem nec his potest ignosci:
 \verse si enim tantum valuerunt scire, ut possent aestimare saeculum,
 quomodo huius Dominum non facilius invenerunt?
 \verse Infelices autem, et in rebus mortuis sunt spes illorum,
 qui appellaverunt deos opera manuum hominum,
 aurum et argentum, artis inventionem
 et similitudines animalium
 aut lapidem inutilem, opus manus antiquae.
 \verse Aut si quis artifex faber de silva tractabile lignum secuerit
 C huius docte erasit omnem corticem
 et arte sua usus diligenter
 fabricavit vas utile in conversationem vitae;
 \verse reliquiis autem eius operis
 ad praeparationem escae abusus, satiatus est,
 \verse et reliquum horum, quod ad nullos usus facit,
 lignum curvum et nodis concretum accipiens,
 sculpsit diligenter per vacuitatem suam
 et per scientiam tempore requiei figuravit illud -
 assimilavit illud imagini hominis
 \verse aut alicui ex vilibus animalibus illud comparavit,
 perliniens rubrica et rubicundum faciens fuco colorem illius
 et omnem maculam, quae in illo erat, perliniens
 \verse et faciens ei dignam habitationem
 in pariete posuit illud, confirmans ferro.
 \verse Ne igitur forte caderet providit illi,
 sciens quoniam non potest se ipsum adiuvare:
 imago enim est, et opus est illi adiutorium.
 \verse Et de substantiis et de nuptiis et de filiis votum faciens,
 non erubescit loqui cum illo, quod sine anima est,
 et pro sanitate quidem infirmum deprecatur
 \verse et pro vita rogat mortuum
 et in adiutorium rem omnino inutilem invocat,
 et pro itinere petit ab eo, quod ambulare non potest,
 \verse et de acquirendo et de operando et de bono manuum eventu
 petit utilitatem ab eo, quod prorsus inutile est manibus.
 
\begin{biblechapter}
\verse Iterum alius navigare cogitans
 et per feros fluctus iter facere incipiens,
 ligno portante se, fragilius lignum invocat.
 \verse Illud enim cupiditas acquirendi excogitavit,
 et artifex sapientia fabricavit.
 \verse Tua autem, Pater, providentia gubernat,
 quoniam dedisti et in mari viam
 et inter fluctus semitam firmissimam,
 \verse ostendens quoniam potens es ex omnibus salvare,
 etiamsi sine arte aliquis adeat mare.
 \verse Tu autem vis, ut non sint vacua sapientiae tuae opera,
 propter hoc etiam et exiguo ligno credunt homines animas suas
 et, transeuntes fluctus per ratem, liberati sunt.
 \verse Sed et ab initio, cum perirent superbi gigantes,
 spes orbis terrarum ad ratem confugiens,
 reliquit saeculo semen nativitatis,
 quae manu tua erat gubernata.
 \verse Benedictum est enim lignum, per quod fit iustitia;
 \verse per manus autem, quod fit, maledictum et ipsum et qui fecit illud,
 quia ille quidem operatus est,
 illud autem, cum esset corruptibile, deus cognominatus est.
 \verse Similiter autem odio sunt Deo impius et impietas eius:
 \verse etenim, quod factum est, cum illo, qui fecit, tormenta patietur.
 \verse Propter hoc et in idolis nationum erit visitatio,
 quoniam in creatura Dei in abominationem facta sunt
 et in tentationem animabus hominum
 et in muscipulam pedibus insipientium.
 \verse Initium enim fornicationis est exquisitio idolorum,
 et adinventio illorum corruptio vitae est;
 \verse neque enim erant ab initio, neque erunt in perpetuum.
 \verse Supervacuitate enim hominum haec advenerunt in orbem terrarum,
 et ideo brevis illorum finis est inventus.
 \verse Acerbo enim luctu dolens pater,
 cito sibi rapti filii fecit imaginem
 et illum, qui tunc homo mortuus fuerat,
 nunc tamquam deum colere coepit
 et tradidit subiectis sacra et sacrificia.
 \verse Deinde, interveniente tempore, convalescens iniqua consuetudo
 tamquam lex custodita est,
 et tyrannorum imperio colebantur figmenta;
 \verse quos cum in palam homines honorare non possent,
 propter hoc quod longe essent,
 e longinquo figura eorum efficta,
 evidentem imaginem regis, quem honorare volebant, fecerunt,
 ut illum, qui aberat, tamquam praesentem colerent sua sollicitudine.
 \verse Ad incrementum autem huius culturae
 provexit et hos, qui ignorabant, artificis eximia diligentia;
 \verse ille enim volens forsitan placere illi, qui se assumpsit,
 elaboravit arte sua, ut similitudinem in melius figuraret.
 \verse Multitudo autem hominum abducta per speciem operis
 eum, qui paulo ante tamquam homo honoratus fuerat,
 nunc deum aestimaverunt.
 \verse Et haec fuit vitae humanae deceptio,
 quoniam aut necessitati aut regibus deservientes homines
 incommunicabile nomen lapidibus et lignis imposuerunt.
 \verse Postea non suffecit errasse eos circa Dei scientiam,
 sed et in magno viventes inscientiae bello,
 tot et tam magna mala pacem appellant.
 \verse Aut enim filios suos sacrificantes aut obscura sacrificia facientes
 aut insaniae plenas peregrinorum rituum vigilias habentes,
 \verse neque vitam neque nuptias mundas iam custodiunt,
 sed alius alium per insidias occidit aut adulterans contristat.
 \verse Et omnia commixta sunt:
 sanguis et homicidium, furtum et fictio,
 corruptio et infidelitas, turbatio et periurium,
 \verse tumultus bonorum, gratiarum immemoratio,
 animarum inquinatio, generis immutatio,
 nuptiarum inordinatio, moechia et impudicitia.
 \verse Infandorum enim idolorum cultura
 omnis mali initium et causa est et finis.
 \verse Aut enim, dum laetantur, insaniunt aut vaticinantur falsa
 aut vivunt iniuste aut peierant cito.
 \verse Dum enim confidunt in idolis, quae sine anima sunt,
 male iurantes noceri se non sperant.
 \verse Utraque autem illis evenient digne,
 quoniam male censerunt de Deo attendentes idolis
 et iuraverunt iniuste in dolo contemnentes sanctitatem.
 \verse Non enim iuratorum virtus,
 sed peccantium poena
 perambulat semper iniustorum praevaricationem.
 
\begin{biblechapter}
\verse Tu autem, Deus noster, suavis et verus es,
 patiens et in misericordia disponens omnia.
 \verse Etenim, si peccaverimus, tui sumus, scientes potentiam tuam;
 non peccabimus autem, scientes quoniam apud te sumus computati.
 \verse Nosse enim te consummata iustitia est,
 et scire virtutem tuam radix est immortalitatis.
 \verse Nec enim in errorem induxit nos hominum malae artis excogitatio,
 nec adumbrantium labor sine fructu,
 effigies maculata per varios colores,
 \verse cuius aspectus insensatis in concupiscentiam venit,
 et diligit mortuae imaginis effigiem sine anima.
 \verse Malorum amatores digni sunt, qui spem habeant in talibus
 et qui faciunt illos et qui diligunt et qui colunt.
 \verse Sed et figulus, mollem terram premens laboriose,
 fingit ad usus nostros unumquodque vas;
 et de eodem luto fingit,
 quae mundis operibus in usum sunt, vasa,
 et quae his sunt contraria, omnia similiter;
 horum autem singulorum vasorum quis utriusque sit usus,
 iudex est figulus.
 \verse Et cum malo labore deum vanum fingit de eodem luto
 ille, qui paulo ante de terra factus fuerat,
 et post pusillum reducit se, unde acceptus est,
 repetitus animae debitum.
 \verse Sed cura est illi, non quia laboraturus est,
 nec quoniam brevis illi vita est,
 sed concertatur aurificibus et argentariis
 et aerarios imitatur
 et gloriam praefert, quoniam res supervacuas fingit.
 \verse Cinis est cor eius,
 et terra despectior spes illius,
 et luto vilior vita eius,
 \verse quoniam ignoravit, qui se finxit
 et qui inspiravit illi animam, quae operatur,
 et qui insufflavit ei spiritum vitalem.
 \verse Sed et aestimavit lusum esse vitam nostram
 et conversationem vitae compositam ad lucrum;
 oportere enim dicit undecumque etiam ex malo acquirere.
 \verse Hic enim scit se super omnes delinquere,
 qui ex terrae materia
 fragilia vasa et sculptilia fingit.
 \verse Omnes enim insipientes et infelices supra modum animae infantis
 sunt inimici populi tui et per potentiam opprimentes illum.
 \verse Quoniam omnia idola nationum deos aestimaverunt,
 quibus neque oculorum usus est ad videndum,
 neque nares ad percipiendum spiritum,
 neque aures ad audiendum,
 neque digiti manuum ad tractandum,
 sed et pedes eorum pigri ad ambulandum.
 \verse Homo enim fecit illos,
 et, qui spiritum mutuatus est, is finxit illos;
 nemo enim sibi similem homo poterit deum fingere:
 \verse cum autem sit mortalis, mortuum fingit manibus iniquis.
 Melior enim est ipse his, quos colit,
 quia ipse quidem vixit, cum esset mortalis, illi autem numquam.
 \verse Sed et animalia miserrima colunt;
 in insipientia enim, aliis comparata, his sunt deteriora.
 \verse Nec pulchra in his inveniuntur, quantum desiderari possit,
 ut fit in animalium conspectu;
 effugerunt autem et Dei laudem et benedictionem eius.
 
\begin{biblechapter}
\verse Propter haec per his similia castigati sunt digne
 et per multitudinem bestiarum tormenta passi sunt.
 \verse Pro qua castigatione bene disponens populum tuum
 ad concupiscentiam delectamenti sui,
 novum saporem, escam parasti eis ortygometram:
 \verse ut illi quidem concupiscentes escam
 propter foeditatem eorum animalium, quae missa sunt,
 etiam a necessaria concupiscentia averterentur;
 hi autem in brevi inopes facti
 etiam novam gustarent escam.
 \verse Oportebat enim illis quidem sine excusatione
 supervenire interitum exercentibus tyrannidem,
 his autem tantum ostendere
 quemadmodum inimici eorum exterminabantur.
 \verse Etenim, cum illis supervenit saeva bestiarum ira,
 morsibus perversorum colubrorum exterminabantur;
 sed non in perpetuum ira tua permansit,
 \verse sed ad correptionem in brevi turbati sunt,
 signum habentes salutis ad commemorationem mandati legis tuae.
 \verse Qui enim conversus est, non per hoc, quod videbat, sanabatur,
 sed per te omnium salvatorem.
 \verse In hoc autem ostendisti inimicis nostris
 quia tu es, qui liberas ab omni malo.
 \verse Illos enim locustarum et muscarum occiderunt morsus,
 et non est inventa sanitas animae illorum,
 quia digni erant ab huiusmodi exterminari;
 \verse filios autem tuos nec draconum venenatorum vicerunt dentes:
 misericordia enim tua adveniens sanabat illos.
 \verse In memoriam enim sermonum tuorum
 pungebantur et velociter salvabantur,
 ne in altam incidentes oblivionem
 non possent distrahi a tua beneficientia.
 \verse Etenim neque herba neque malagma sanavit eos,
 sed tuus, Domine, sermo, qui sanat omnia.
 \verse Tu enim vitae et mortis habes potestatem,
 et deducis ad portas mortis et reducis.
 \verse Homo autem occidit quidem per malitiam suam
 et spiritum, qui exierit, restituere non potest,
 nec liberare animam, quae recepta est.
 \verse Sed tuam manum effugere impossibile est:
 \verse negantes enim te nosse impii
 per fortitudinem brachii tui flagellati sunt,
 novis pluviis et grandinibus et imbribus persecutionem passi
 et per ignem consumpti.
 \verse Quod enim valde mirabile erat,
 in aqua, quae omnia exstinguit, plus ignis valebat;
 vindex est enim orbis iustorum.
 \verse Quodam enim tempore mansuetabatur flamma,
 ne combureret, quae ad impios missa erant, animalia,
 sed ut ipsi videntes
 scirent quoniam Dei iudicio patiuntur persecutionem.
 \verse Quodam autem tempore et in medio aquarum
 supra virtutem ignis exardescit,
 ut iniquae terrae genimina exterminet.
 \verse Pro quibus angelorum esca nutrivisti populum tuum
 et paratum panem de caelo praestitisti illis sine labore,
 omne delectamentum in se habentem
 et ad omnem gustum aptum.
 \verse Substantia enim tua dulcedinem tuam in filios ostendebat;
 et deserviens sumentis voluntati,
 ad quod quisque volebat, convertebatur.
 \verse Nix autem et glacies sustinebant ignem et non tabescebant,
 ut scirent quoniam fructus inimicorum
 exterminabat ignis ardens in grandine et in pluviis coruscans;
 \verse hic autem iterum, ut nutrirentur iusti,
 etiam suae virtutis oblitus est.
 \verse Creatura enim tibi Factori deserviens
 invalescit in tormentum adversus iniustos
 et lenior fit ad benefaciendum
 pro his, qui in te confidunt.
 \verse Propter hoc, et tunc in omnia transfigurata,
 omnium nutrici gratiae tuae deserviebat
 ad voluntatem eorum, qui a te desiderabant,
 \verse ut discerent filii tui, quos dilexisti, Domine,
 quoniam non nativitates fructuum pascunt homines,
 sed sermo tuus credentes in te conservat.
 \verse Quod enim ab igne non poterat exterminari,
 statim ab exiguo radio solis calefactum tabescebat,
 \verse ut notum esset quoniam oportet praevenire solem
 ad benedictionem tuam
 et ad ortum lucis te adorare.
 \verse Ingrati enim spes tamquam hibernalis glacies tabescet
 et disperiet tamquam aqua supervacua.
 
\begin{biblechapter}
\verse Magna sunt enim iudicia tua et inenarrabilia;
 propter hoc indisciplinatae animae erraverunt.
 \verse Dum enim persuasum habent iniqui posse dominari nationi sanctae,
 captivi tenebrarum et longae noctis compediti,
 inclusi sub tectis, fugitivi perpetuae providentiae iacuerunt.
 \verse Et dum putant se latere in obscuris peccatis,
 tenebroso oblivionis velamento
 dispersi sunt, paventes horrende,
 et umbris perturbati.
 \verse Neque enim, quae continebat illos, spelunca sine timore custodiebat,
 quoniam sonitus descendentes perturbabant illos,
 et phantasmata tristi vultu maerentia apparebant.
 \verse Et ignis quidem nulla vis poterat illis lumen praebere,
 nec siderum limpidae flammae
 illuminare poterant illam noctem horrendam.
 \verse Apparebat autem illis tantum subitaneus ignis timore plenus,
 et timore perculsi illius, quae non videbatur, visionis
 aestimabant deteriora esse, quae videbantur;
 \verse et magicae artis appositi erant derisus,
 et in sapientia gloriae correptio cum contumelia.
 \verse Illi enim, qui promittebant
 timores et perturbationes expellere se ab anima languente,
 hi cum ridiculo timore languebant.
 \verse Nam, etsi nihil turbulenti illos terrebat,
 transitu animalium et serpentium sibilatione commoti,
 tremebundi peribant,
 et aerem, quem nulla ratione quis effugere posset, negantes se videre.
 \verse Formidinis enim suae propriae nequitia dat testimonium,
 cum sit condemnata;
 semper autem praesumit saeva perturbata conscientia.
 \verse Nihil enim est timor nisi proditio auxiliorum, quae sunt a cogitatione;
 \verse et, dum ab intus minor est exspectatio,
 maiorem computat inscientiam eius causae, quae tormentum praestat.
 \verse Illi autem per impotentem vere noctem
 et ab impotentis inferni speluncis supervenientem,
 eundem somnum dormientes,
 \verse aliquando a monstris exagitabantur phantasmatum,
 aliquando animae deficiebant proditione:
 subitaneus enim illis et insperatus timor infundebatur.
 \verse Itaque, si quisquam illic decidisset,
 custodiebatur in carcere sine ferro reclusus.
 \verse Sive enim rusticus quis erat aut pastor
 aut agri laborum operarius praeoccupatus,
 ineffugibilem sustinebat necessitatem,
 una enim catena tenebrarum omnes erant colligati.
 \verse Sive spiritus sibilans
 aut inter spissos arborum ramos avium sonus suavis
 aut numerus aquae decurrentis nimium
 aut sonus durus praecipitatarum petrarum
 \verse aut ludentium animalium cursus invisus
 aut mugientium ferissimarum bestiarum vox
 aut resonans de cavitate montium echo
 deficientes faciebant illos prae timore.
 \verse Omnis enim orbis terrarum limpido illuminabatur lumine
 et non impeditis operibus continebatur;
 \verse solis autem illis superposita erat gravis nox,
 imago tenebrarum, quae illos recepturae erant:
 ipsi ergo sibi erant graviores tenebris.
 
\begin{biblechapter}
\verse Sanctis autem tuis maxima erat lux;
 et horum quidem vocem illi audiebant, sed figuram non videbant
 et, quia non et ipsi eadem passi erant, magnificabant;
 \verse quoniam autem, qui ante laesi erant, non laedebant, gratias agebant
 et, quod eos ante distulissent, donum petebant.
 \verse Propter quod ignis ardentem columnam,
 ducem ignotae viae,
 et solem sine laesura gloriosae peregrinationis praestitisti.
 \verse Digni quidem illi carere luce
 et pati carcerem tenebrarum,
 qui inclusos custodierant filios tuos,
 per quos incipiebat incorruptum legis lumen saeculo dari.
 \verse Cum cogitarent iustorum occidere infantes
 - et uno exposito filio et liberato — in traductionem illorum multitudinem filiorum abstulisti
 et pariter illos perdidisti in aqua valida.
 \verse Illa nox ante cognita est a patribus nostris,
 ut vere scientes, quibus iuramentis crediderunt,
 animaequiores essent.
 \verse Suscepta est a populo tuo sanitas quidem iustorum,
 iniustorum autem exterminatio;
 \verse sicut enim punivisti adversarios,
 sic et nos provocans magnificasti.
 \verse Absconse enim sacrificabant iusti pueri bonorum
 et divinitatis legem in concordia disposuerunt;
 similiter et bona et pericula recepturos sanctos
 patrum iam ante decantantes laudes.
 \verse Resonabat autem inconveniens inimicorum clamor,
 et flebilis perferebatur vox ploratorum infantium.
 \verse Simili autem poena servus cum domino afflictus est,
 et popularis homo regi similia passus;
 \verse similiter ergo omnes uno nomine mortis
 mortuos habebant innumerabiles.
 Nec enim ad sepeliendum vivi sufficiebant,
 quoniam uno momento,
 quae erat praeclarior generatio illorum, exterminata erat.
 \verse De omnibus enim non credentes propter veneficia,
 in exterminio primogenitorum
 confessi sunt populum filium Dei esse.
 \verse Cum enim quietum silentium contineret omnia,
 et nox in suo cursu medium iter haberet,
 \verse omnipotens sermo tuus de caelo a regalibus sedibus
 durus bellator in mediam exterminii terram prosilivit,
 gladium acutum insimulatum imperium tuum portans;
 \verse et stans replevit omnia morte
 et usque ad caelum attingebat stans in terra.
 \verse Tunc continuo visus somniorum terribilium turbaverunt illos,
 et timores supervenerunt insperati,
 \verse et alius alibi proiectus semivivus,
 propter quam moriebatur causam, demonstrabat.
 \verse Visiones enim, quae illos turbaverunt, haec praemonebant,
 ne inscii quare mala patiebantur, perirent.
 \verse Tetigit autem et iustos tentatio mortis,
 et interitus in eremo factus est multitudinis,
 sed non diu permansit ira tua.
 \verse Properans enim homo sine querela propugnavit,
 proferens servitutis suae scutum:
 orationem et per incensum deprecationem;
 restitit irae et finem imposuit necessitati,
 ostendens quoniam tuus est famulus.
 \verse Vicit autem iram non in virtute corporis,
 nec armaturae potentia,
 sed verbo illum, qui se vexabat, subiecit,
 iuramenta parentum et testamentum commemorans.
 \verse Cum enim iam acervatim cecidissent super alterutrum mortui,
 interstitit et amputavit impetum
 et divisit illam, quae ad vivos ducebat, viam.
 \verse In veste enim poderis, quam habebat, totus erat orbis terrarum,
 et parentum magnalia in quattuor ordinum lapidum sculptura, et magnificentia tua in diademate capitis illius.
 \verse His cessit, qui exterminabat, et haec extimuit;
 erat enim sola tentatio irae sufficiens.
 
\begin{biblechapter}
\verse Impiis autem usque in novissimum sine misericordia ira supervenit;
 praesciebat enim et futura illorum, 
\verse quoniam, cum ipsi permisissent, ut se educerent,
 et cum magna sollicitudine praemisissent illos,
 consequebantur illos paenitentia acti.
 \verse Adhuc enim inter manus habentes luctus
 et deplorantes ad monumenta mortuorum,
 aliam sibi assumpserunt cogitationem inscientiae
 et, quos rogantes proiecerant,
 hos tamquam fugitivos persequebantur.
 \verse Trahebat enim illos ad hunc finem digna necessitas;
 et horum, quae acciderant, oblivionem immisit,
 ut eam, quae deerat tormentis, suppleret punitionem,
 \verse et populus quidem tuus mirabile iter tentaret,
 illi autem novam mortem invenirent.
 \verse Omnis enim creatura in suo genere iterum ab initio refigurabatur,
 deserviens tuis praeceptis,
 ut pueri tui custodirentur illaesi.
 \verse Nam nubes castra eorum obumbrans,
 et ex aqua, quae ante erat, emersio terrae aridae apparuit:
 e mari Rubro via sine impedimento,
 et campus germinans de fluctu violento,
 \verse per quem cum tota natione transierunt, qui tegebantur tua manu,
 videntes tua mirabilia monstra.
 \verse Tamquam enim equi depaverunt escam
 et tamquam agni exsultaverunt,
 magnificantes te, Domine, qui liberasti illos.
 \verse Memores enim erant adhuc eorum,
 quae in incolatu illorum facta fuerant,
 quemadmodum pro natione animalium eduxit terra muscas,
 et pro piscibus eructavit fluvius multitudinem ranarum.
 \verse Novissime autem viderunt novam creaturam avium,
 cum, adducti concupiscentia, postulaverunt escas epulationis:
 \verse in consolationem enim desiderii ascendit illis de mari ortygometra.
 \verse Et vexationes peccatoribus supervenerunt,
 non sine illis, quae ante facta erant, argumentis per vim fulminum:
 iuste enim patiebantur secundum suas nequitias;
 etenim detestabiliorem inhospitalitatem instituerunt.
 \verse Alii quidem ignotos non recipiebant advenas,
 isti autem beneficos hospites in servitutem redigebant.
 \verse Et non solum haec, sed et alius quidam respectus erit illorum,
 quoniam inviti recipiebant extraneos;
 \verse isti autem, qui cum laetitia receperunt hos,
 qui eisdem usi erant iustitiis,
 saevissimis afflixerunt doloribus.
 \verse Percussi sunt autem caecitate
 sicut illi in foribus iusti,
 cum, vastis cooperti tenebris,
 unusquisque transitum ostii sui quaerebat.
 \verse Inter se enim elementa convertuntur,
 sicut in psalterio voces numeri nomen immutant,
 semper tamen suum sonum custodiunt;
 quod quidem ex ipso visu eorum, quae facta sunt,
 certo aestimari potest.
 \verse Agrestia enim in aquatica convertebantur,
 et, quaecumque erant natantia, in terram transibant.
 \verse Ignis in aqua valebat supra suam virtutem,
 et aqua exstinguentis naturae obliviscebatur.
 \verse Flammae e contrario corruptibilium animalium
 non vexaverunt carnes inambulantium,
 nec dissolvebant illud, quod facile dissolvebatur,
 glaciei simile genus immortalis escae.
 \verse In omnibus enim magnificasti populum tuum, Domine,
 et honorasti et non despexisti,
 in omni tempore et in omni loco assistens eis.
 
\end{biblechapter}
