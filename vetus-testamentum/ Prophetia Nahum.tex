\biblebook{ Prophetia Nahum}
\begin{biblechapter}
 \verse Oraculum Nineve. Liber visionis Nahum Elcesaei.
 \verse Deus aemulator et ulciscens Dominus,
 ulciscens Dominus et habens furorem,
 ulciscens Dominus in hostes suos
 et servans iram inimicis suis.
 \verse Dominus patiens et magnus fortitudine,
 nullumque impunitum derelinquet Dominus.
 In tempestate et turbine via eius,
 et nubes pulvis pedum eius.
 \verse Increpans mare et exsiccans illud
 et omnia flumina ad desertum deducens.
 Elanguit Basan et Carmelus,
 et flos Libani elanguit.
 \verse Montes commoti sunt ab eo,
 et colles conturbati;
 et contremuit terra a facie eius
 et orbis et omnes habitantes in eo.
 \verse Ante faciem indignationis eius quis stabit,
 et quis resistet in aestu furoris eius? Indignatio eius effusa est ut ignis,
 et petrae dissolutae sunt ab eo.
 \verse Bonus Dominus,
 refugium in die tribulationis
 et sciens sperantes in se
 \verse et in diluvio transeunte;
 consummationem faciet adversariorum suorum,
 et inimicos eius persequentur tenebrae.
 \verse Quid cogitatis contra Dominum?
 Consummationem ipse faciet;
 non consurget duplex tribulatio.
 \verse Sicut spinae condensae se invicem complectentes
 et sicut potatores inebriati
 consumentur quasi stipula omnino arida.
 \verse Ex te exivit cogitans contra Dominum malitiam,
 mente pertractans praevaricationem.
 \verse Haec dicit Dominus:
 “ Et si incolumes fuerint et numerosi,
 sic quoque attondentur et pertransibunt;
 afflixi te et non affligam te ultra.
 \verse Et nunc conteram virgam eius de dorso tuo
 et vincula tua disrumpam ”.
 \verse Et praecipiet super te Dominus:
 “ Non seminabitur ex nomine tuo amplius.
 De domo dei tui disperdam sculptile et conflatile;
 ponam sepulcrum tuum,
 quia inhonoratus es ”.
 
\begin{biblechapter}
 \verse Ecce super montes pedes evangelizantis
 et annuntiantis pacem.
 Celebra, Iuda, festivitates tuas
 et redde vota tua,
 quia non adiciet ultra ut pertranseat in te Belial:
 totus interiit.
 \verse Ascendit, qui dispergat, contra te.
 “ Custodi munitionem,
 contemplare viam, conforta lumbos, robora virtutem valde ”.
 \verse Quia restituet Dominus magnificentiam Iacob
 sicut magnificentiam Israel,
 quia praedones praedati sunt eos
 et propagines eorum corruperunt.
 \verse Clipeus fortium eius ruber,
 viri exercitus in coccineis;
 ignitae laminae ferreae curruum,
 quando praeparat bellum,
 et equites agitantur.
 \verse In viis furibundae currunt quadrigae,
 invicem colliduntur in plateis;
 aspectus eorum quasi lampades,
 quasi fulgura discurrentia.
 \verse Recordatur fortium suorum,
 ruunt in itineribus suis;
 currunt ad murum,
 et praeparatur umbraculum.
 \verse Portae fluviorum apertae sunt,
 palatium tremit.
 \verse Et speciosa denudatur, tollitur,
 et ancillae eius gemunt ut columbae et percutiunt corda sua.
 \verse Et Nineve quasi piscina aquarum,
 cuius aquae fugiunt.
 “ State, state! ”;
 sed non est qui revertatur.
 \verse “ Diripite argentum, diripite aurum! ”.
 Et non est finis divitiarum;
 thesaurus ex omnibus vasis desiderabilibus.
 \verse Dissipata et vastata et dilacerata,
 et cor tabescens,
 et dissolutio geniculorum;
 et tremor in cunctis renibus,
 et facies omnium eorum candentes. 
 \verse Ubi est habitaculum leonum,
 et spelunca catulorum leonum,
 ad quam ivit leo, ut duceret illuc catulum leonis,
 et non erat qui exterreret?
 \verse Leo cepit sufficienter catulis suis
 et necavit leaenis suis;
 et implevit praeda speluncas suas
 et cubile suum rapina.
 \verse “ Ecce ego ad te,
 dicit Dominus exercituum,
 et succendam usque ad fumum quadrigas tuas;
 et leunculos tuos comedet gladius,
 et exterminabo de terra praedam tuam,
 et non audietur ultra vox nuntiorum tuorum ”.
 
\begin{biblechapter}
 \verse Vae, civitas sanguinum,
 universa mendacii
 praeda plena!
 Non recedet a te rapina.
 \verse Vox flagellorum et vox strepitus rotarum,
 equi frementes et quadrigae ferventes,
 equites irruentes
 \verse et gladii micantes et hastae fulgurantes
 et multitudo interfectorum et acervi mortuorum;
 nec est finis cadaverum,
 et corruunt super corpora.
 \verse Hoc propter multitudinem fornicationum meretricis
 speciosae et gratae et habentis maleficia,
 quae vendidit gentes fornicationibus suis
 et nationes maleficiis suis.
 \verse “ Ecce ego ad te,
 dicit Dominus exercituum;
 et levabo vestimentum tuum in faciem tuam
 et ostendam gentibus nuditatem tuam
 et regnis ignominiam tuam.
 \verse Et proiciam super te abominationes
 et contumeliis te afficiam;
 et ponam te in exemplum.
 \verse Et erit: omnis, qui viderit te,
 resiliet a te et dicet:
 “Vastata est Nineve!
 Quis dolebit super eam?
 Unde quaeram consolatorem tibi?”.
 \verse Numquid melior es quam Noamon,
 quae habitabat in fluminibus?
 Aquae in circuitu eius:
 cuius vallum mare,
 aquae muri eius.
 \verse Chus fuit fortitudo eius
 et Aegyptus, cuius non est finis;
 Phut et Libyes fuerunt in auxilio eius.
 \verse Sed et ipsa in transmigrationem ducta est,
 ivit in captivitatem.
 Parvuli eius elisi sunt
 in capite omnium viarum;
 et super inclitos eius miserunt sortem,
 et omnes optimates eius constricti sunt in compedibus.
 \verse Et tu ergo inebriaberis,
 eris despecta;
 et tu quaeres
 refugium ab inimico.
 \verse Omnes munitiones tuae sicut ficus
 cum ficis praecocibus:
 si concussae fuerint,
 cadent in os comedentis.
 \verse Ecce populus tuus,
 mulieres in medio tui;
 inimicis tuis late patebunt
 portae terrae tuae;
 devorabit ignis vectes tuos.
 \verse Aquam propter obsidionem hauri tibi,
 firma munitiones tuas;
 intra in lutum et calca argillam,
 tene typum laterum.
 \verse Ibi comedet te ignis,
 peribis gladio,
 devorabit te ut bruchus.
 Augere ut bruchus,
 multiplicare ut locusta.
 \verse Plures fecisti negotiatores tuos
 quam stellae sint caeli;
 bruchus exuit pellem
 et avolavit.
 \verse Custodes tui quasi locustae,
 et scribae tui quasi agmen locustarum,
 quae considunt in saepibus
 in die frigoris;
 sol ortus est,
 et avolaverunt,
 non est cognitus locus earum,
 ubi fuerint.
 \verse Dormiunt pastores tui, rex Assyriae,
 requiescunt principes tui;
 dispersus est populus tuus in montibus,
 et non est qui congreget.
 \verse Non est remedium fracturae tuae,
 insanabilis est plaga tua;
 omnes, qui audierint auditionem tuam,
 plaudent manibus super te,
 quia super quem non transiit
 malitia tua semper? ”.
\end{biblechapter}
