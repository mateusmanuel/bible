\biblebook{Liber Psalmorum}

\begin{biblechapter}  
\verse Beatus vir, qui non abiit in consilio impiorum et in via peccatorum non stetit et in conventu derisorum non sedit, 
\verse sed in lege Domini voluntas eius, et in lege eius meditatur die ac nocte. 
\verse Et erit tamquam lignum plantatum secus decursus aquarum, quod fructum suum dabit in tempore suo; et folium eius non defluet, et omnia, quaecumque faciet, prosperabuntur. 
\verse Non sic impii, non sic, sed tamquam pulvis, quem proicit ventus. 
\verse Ideo non consurgent impii in iudicio, neque peccatores in concilio iustorum. 
\verse Quoniam novit Dominus viam iustorum, et iter impiorum peribit. 
\end{biblechapter}

\begin{biblechapter}  
\verse Quare fremuerunt gentes, et populi meditati sunt inania? 
\verse Astiterunt reges terrae, et principes convenerunt in unum adversus Dominum et adversus christum eius: 
\verse “Dirumpamus vincula eorum et proiciamus a nobis iugum ipsorum!". 
\verse Qui habitat in caelis, irridebit eos, Dominus subsannabit eos. 
\verse Tunc loquetur ad eos in ira sua et in furore suo conturbabit eos: 
\verse “Ego autem constitui regem meum super Sion, montem sanctum meum!". 
\verse Praedicabo decretum eius. Dominus dixit ad me: “Filius meus es tu; ego hodie genui te. 
\verse Postula a me, et dabo tibi gentes hereditatem tuam et possessionem tuam terminos terrae. 
\verse Reges eos in virga ferrea et tamquam vas figuli confringes eos". 
\verse Et nunc, reges, intellegite; erudimini, qui iudicatis terram. 
\verse Servite Domino in timore et exsultate ei cum tremore. 
\verse Apprehendite disciplinam, ne quando irascatur, et pereatis de via, cum exarserit in brevi ira eius. Beati omnes, qui confidunt in eo. 
\end{biblechapter}

\begin{biblechapter}  
\verse  PSALMUS. David, cum fugit a filio suo Absalom. 
\verse Domine, quid multiplicati sunt, qui tribulant me? Multi insurgunt adversum me, 
\verse multi dicunt animae meae: “Non est salus ipsi in Deo". 
\verse Tu autem, Domine, protector meus es, gloria mea et exaltans caput meum. 
\verse Voce mea ad Dominum clamavi, et exaudivit me de monte sancto suo. 
\verse Ego obdormivi et soporatus sum, exsurrexi, quia Dominus suscepit me. 
\verse Non timebo milia populi circumdantis me. Exsurge, Domine salvum me fac, Deus meus; 
\verse quoniam tu percussisti in maxillam omnes adversantes mihi, dentes peccatorum contrivisti. 
\verse Domini est salus, et super populum tuum benedictio tua. 
\end{biblechapter}

\begin{biblechapter}  
\verse  Magistro chori. Fidibus. PSALMUS. David. 
\verse Cum invocarem, exaudivit me Deus iustitiae meae. In tribulatione dilatasti mihi; miserere mei et exaudi orationem meam. 
\verse Filii hominum, usquequo gravi corde? Ut quid diligitis vanitatem et quaeritis mendacium? 
\verse Et scitote quoniam mirificavit Dominus sanctum suum; Dominus exaudiet, cum clamavero ad eum. 
\verse Irascimini et nolite peccare; loquimini in cordibus vestris, in cubilibus vestris et conquiescite. 
\verse Sacrificate sacrificium iustitiae et sperate in Domino. 
\verse Multi dicunt: “Quis ostendit nobis bona?". Leva in signum super nos lumen vultus tui, Domine! 
\verse Maiorem dedisti laetitiam in corde meo, quam cum multiplicantur frumentum et vinum eorum. 
\verse In pace in idipsum dormiam et requiescam, quoniam tu, Domine, singulariter in spe constituisti me. 
\end{biblechapter}

\begin{biblechapter}  
\verse  Magistro chori. Ad tibias. PSALMUS. David. 
\verse Verba mea auribus percipe, Domine; intellege gemitum meum. 
\verse Intende voci clamoris mei, rex meus et Deus meus. 
\verse Quoniam ad te orabo, Domine, mane exaudies vocem meam; mane astabo tibi et exspectabo. 
\verse Quoniam non Deus volens iniquitatem tu es; neque habitabit iuxta te malignus, 
\verse neque permanebunt iniusti ante oculos tuos. 
\verse Odisti omnes, qui operantur iniquitatem, perdes omnes, qui loquuntur mendacium; virum sanguinum et dolosum abominabitur Dominus. 
\verse Ego autem in multitudine misericordiae tuae introibo in domum tuam; adorabo ad templum sanctum tuum in timore tuo. 
\verse Domine, deduc me in iustitia tua propter inimicos meos, dirige in conspectu meo viam tuam. 
\verse Quoniam non est in ore eorum veritas, cor eorum fovea; sepulcrum patens est guttur eorum, molliunt linguas suas. 
\verse Iudica illos, Deus; decidant a cogitationibus suis; secundum multitudinem impietatum eorum expelle eos, quoniam irritaverunt te, Domine. 
\verse Et omnes, qui sperant in te, laetentur, in aeternum exsultent. Obumbrabis eis, et gloriabuntur in te, qui diligunt nomen tuum; 
\verse quoniam tu benedices iusto, Domine, quasi scuto, bona voluntate coronabis eum. 
\end{biblechapter}

\begin{biblechapter}  
\verse  Magistro chori. Fidibus. Super octavam. PSALMUS. David. 
\verse Domine, ne in furore tuo arguas me neque in ira tua corripias me. 
\verse Miserere mei, Domine, quoniam infirmus sum; sana me, Domine, quoniam conturbata sunt ossa mea. 
\verse Et anima mea turbata est valde, sed tu, Domine, usquequo? 
\verse Convertere, Domine, eripe animam meam; salvum me fac propter misericordiam tuam. 
\verse Quoniam non est in morte, qui memor sit tui; in inferno autem quis confitebitur tibi? 
\verse Laboravi in gemitu meo, lavabam per singulas noctes lectum meum; lacrimis meis stratum meum rigabam. 
\verse Turbatus est a maerore oculus meus, inveteravi inter omnes inimicos meos. 
\verse Discedite a me, omnes, qui operamini iniquitatem, quoniam exaudivit Dominus vocem fletus mei. 
\verse Exaudivit Dominus deprecationem meam, Dominus orationem meam suscepit. 
\verse Erubescant et conturbentur vehementer omnes inimici mei; convertantur et erubescant valde velociter. 
\end{biblechapter}

\begin{biblechapter}  
\verse  Lamentatio David, quam cantavit Domino propter Chus Beniaminitam. 
\verse Domine Deus meus, in te speravi; salvum me fac ex omnibus persequentibus me et libera me, 
\verse ne quando rapiat ut leo animam meam discerpens, dum non est qui salvum faciat. 
\verse Domine Deus meus, si feci istud, si est iniquitas in manibus meis, 
\verse si reddidi retribuenti mihi mala et exspoliavi inimicum meum dimittens inanem, 
\verse persequatur inimicus animam meam et comprehendat et conculcet in terra vitam meam et gloriam meam in pulverem deducat. 
\verse Exsurge, Domine, in ira tua et exaltare contra indignationem inimicorum meorum et exsurge, Deus meus, in iudicio, quod mandasti. 
\verse Et synagoga populorum circumdabit te, et super hanc in altum regredere: 
\verse Dominus iudicat populos. Iudica me, Domine, secundum iustitiam meam et secundum innocentiam meam, quae est in me. 
\verse Consumatur nequitia peccatorum; et iustum confirma: scrutans corda et renes Deus iustus. 
\verse Adiutorium meum apud Deum, qui salvos facit rectos corde. 
\verse Deus iudex iustus, fortis, irascens per singulos dies. 
\verse Nonne iterum gladium suum exacuit, arcum suum tetendit et paravit illum? 
\verse Et paravit sibi vasa mortis, sagittas suas ardentes effecit. 
\verse Ecce parturiit iniustitiam, concepit dolorem et peperit iniquitatem; 
\verse lacum aperuit et effodit eum et incidit in foveam, quam fecit. 
\verse Convertetur dolor eius in caput eius, et in verticem ipsius iniquitas eius descendet. 
\verse Confitebor Domino secundum iustitiam eius et psallam nomini Domini Altissimi. 
\end{biblechapter}

\begin{biblechapter}  
\verse  Magistro chori. Ad modum cantici " Torcularia... ". PSALMUS. David. 
\verse Domine, Dominus noster, quam admirabile est nomen tuum in universa terra, quoniam elevata est magnificentia tua super caelos. 
\verse Ex ore infantium et lactantium perfecisti laudem propter inimicos tuos, ut destruas inimicum et ultorem. 
\verse Quando video caelos tuos, opera digitorum tuorum, lunam et stellas, quae tu fundasti, 
\verse quid est homo, quod memor es eius, aut filius hominis, quoniam visitas eum? 
\verse Minuisti eum paulo minus ab angelis, gloria et honore coronasti eum 
\verse et constituisti eum super opera manuum tuarum. Omnia subiecisti sub pedibus eius: 
\verse oves et boves universas, insuper et pecora campi, 
\verse volucres caeli et pisces maris, quaecumque perambulant semitas maris. 
\verse Domine, Dominus noster, quam admirabile est nomen tuum in universa terra! 
\end{biblechapter}

\begin{biblechapter}  
\verse  Magistro chori. Ad modum cantici " Mut labben ". PSALMUS. David. 
\verse ALEPH. Confitebor tibi, Domine, in toto corde meo, narrabo omnia mirabilia tua. 
\verse Laetabor et exsultabo in te, psallam nomini tuo, Altissime. 
\verse BETH. Cum convertuntur inimici mei retrorsum, infirmantur et pereunt a facie tua. 
\verse Quoniam fecisti iudicium meum et causam meam, sedisti super thronum, qui iudicas iustitiam. 
\verse GHIMEL. Increpasti gentes, perdidisti impium; nomen eorum delesti in aeternum et in saeculum saeculi. 
\verse Inimici defecerunt, solitudines sempiternae factae sunt; et civitates destruxisti: periit memoria eorum cum ipsis. 
\verse HE. Dominus autem in aeternum sedebit, paravit in iudicium thronum suum; 
\verse et ipse iudicabit orbem terrae in iustitia, iudicabit populos in aequitate. 
\verse VAU. Et erit Dominus refugium oppresso, refugium in opportunitatibus, in tribulatione. 
\verse Et sperent in te, qui noverunt nomen tuum, quoniam non dereliquisti quaerentes te, Domine. 
\verse ZAIN. Psallite Domino, qui habitat in Sion; annuntiate inter gentes studia eius. 
\verse Quoniam requirens sanguinem recordatus est eorum, non est oblitus clamorem pauperum. 
\verse HETH. Miserere mei, Domine; vide afflictionem meam de inimicis meis, qui exaltas me de portis mortis, 
\verse ut annuntiem omnes laudationes tuas in portis filiae Sion, exsultem in salutari tuo. 
\verse TETH. Infixae sunt gentes in fovea, quam fecerunt; in laqueo isto, quem absconderunt, comprehensus est pes eorum. 
\verse Manifestavit se Dominus iudicium faciens; in operibus manuum suarum comprehensus est peccator. 
\verse IOD. Convertentur peccatores in infernum, omnes gentes, quae obliviscuntur Deum. 
\verse CAPH. Quoniam non in finem oblivio erit pauperis; exspectatio pauperum non peribit in aeternum. 
\verse Exsurge, Domine, non confortetur homo; iudicentur gentes in conspectu tuo. 
\verse Constitue, Domine, terrorem super eos; sciant gentes quoniam homines sunt. 
\end{biblechapter}

\begin{biblechapter}  (Vg 9, 22-39) 
\verse LAMED. Ut quid, Domine, stas a longe, abscondis te in opportunitatibus, in tribulatione? 
\verse Dum superbit, impius insequitur pauperem; comprehendantur in consiliis, quae cogitant. 
\verse Quoniam gloriatur peccator in desideriis animae suae, et avarus sibi benedicit. 
\verse NUN. Spernit Dominum peccator in arrogantia sua: “Non requiret; non est Deus". 
\verse Hae sunt omnes cogitationes eius; prosperantur viae illius in omni tempore. Excelsa nimis iudicia tua a facie eius; omnes inimicos suos aspernatur. 
\verse Dixit enim in corde suo: “Non movebor; in generationem et generationem ero sine malo". 
\verse PHE. Cuius maledictione os plenum est et fraudulentia et dolo, sub lingua eius labor et nequitia. 
\verse Sedet in insidiis ad vicos, in occultis interficit innocentem. 
\verse SADE. Oculi eius in pauperem respiciunt; insidiatur in abscondito quasi leo in spelunca sua. Insidiatur, ut rapiat pauperem; rapit pauperem, dum attrahit in laqueum suum. 
\verse Irruit et inclinat se, et miseri cadunt in fortitudine brachiorum eius. 
\verse Dixit enim in corde suo: “Oblitus est Deus; avertit faciem suam, non videbit in finem". - 
\verse COPH. Exsurge, Domine Deus, exalta manum tuam, ne obliviscaris pauperum. 
\verse Propter quid spernit impius Deum? Dixit enim in corde suo: “Non requires". 
\verse RES. Vidisti: tu laborem et dolorem consideras, ut tradas eos in manus tuas. Tibi derelictus est pauper, orphano tu factus es adiutor. 
\verse SIN. Contere brachium peccatoris et maligni; quaeres peccatum illius et non invenies. 
\verse Dominus rex in aeternum et in saeculum saeculi: perierunt gentes de terra illius. 
\verse TAU. Desiderium pauperum exaudisti, Domine; confirmabis cor eorum, intendes aurem tuam 
\verse iudicare pupillo et humili, ut non apponat ultra inducere timorem homo de terra. 
\end{biblechapter}

\begin{biblechapter}  (10) 
\verse  Magistro chori. David. In Domino confido, quomodo dicitis animae meae: “Transmigra in montem sicut passer! 
\verse Quoniam ecce peccatores intenderunt arcum, paraverunt sagittas suas super nervum, ut sagittent in obscuro rectos corde. 
\verse Quando fundamenta evertuntur, iustus quid faciat?". 
\verse Dominus in templo sancto suo, Dominus, in caelo sedes eius. Oculi eius in pauperem respiciunt, palpebrae eius interrogant filios hominum. 
\verse Dominus interrogat iustum et impium; qui autem diligit iniquitatem, odit anima eius. 
\verse Pluet super peccatores carbones ignis et sulphur; et spiritus procellarum pars calicis eorum. 
\verse Quoniam iustus Dominus et iustitias dilexit, recti videbunt vultum eius. 
\end{biblechapter}

\begin{biblechapter}  (11) 
\verse  Magistro chori. Super octavam. PSALMUS. David. 
\verse Salvum me fac, Domine, quoniam defecit sanctus, quoniam deminuti sunt fideles a filiis hominum. 
\verse Vana locuti sunt unusquisque ad proximum suum; in labiis dolosis, in duplici corde locuti sunt. 
\verse Disperdat Dominus universa labia dolosa et linguam magniloquam. 
\verse Qui dixerunt: “Lingua nostra magnificabimur, labia nostra a nobis sunt; quis noster dominus est?". 
\verse “Propter miseriam inopum et gemitum pauperum, nunc exsurgam, dicit Dominus; ponam in salutari illum, quem despiciunt". 
\verse Eloquia Domini eloquia casta, argentum igne examinatum, separatum a terra, purgatum septuplum. 
\verse Tu, Domine, servabis nos et custodies nos a generatione hac in aeternum. In circuitu impii ambulant, cum exaltantur sordes inter filios hominum. 
\end{biblechapter}

\begin{biblechapter}  (12) 
\verse  Magistro chori. PSALMUS. David. 
\verse Usquequo, Domine, oblivisceris me in finem? Usquequo avertes faciem tuam a me? 
\verse Usquequo ponam consilia in anima mea, dolorem in corde meo per diem? Usquequo exaltabitur inimicus meus super me? 
\verse Respice et exaudi me, Domine Deus meus. Illumina oculos meos, ne quando obdormiam in morte, 
\verse ne quando dicat inimicus meus: “Praevalui adversus eum!"; neque exsultent, qui tribulant me, si motus fuero. 
\verse Ego autem in misericordia tua speravi. Exsultabit cor meum in salutari tuo; cantabo Domino, qui bona tribuit mihi. 
\end{biblechapter}

\begin{biblechapter}  (13) 
\verse  Magistro chori. David. Dixit insipiens in corde suo: “Non est Deus". Corrupti sunt et abominationes operati sunt; non est qui faciat bonum. 
\verse Dominus de caelo prospexit super filios hominum, ut videret si est intellegens aut requirens Deum. 
\verse Omnes declinaverunt, simul corrupti sunt; non est qui faciat bonum, non est usque ad unum. 
\verse Nonne scient omnes, qui operantur iniquitatem, qui devorant plebem meam sicut escam panis? Dominum non invocaverunt; 
\verse illic trepidaverunt timore, quoniam Deus cum generatione iusta est. 
\verse Vos consilium inopis confundetis, Dominus autem spes eius est. 
\verse Quis dabit ex Sion salutare Israel? Cum converterit Dominus captivitatem plebis suae, exsultabit Iacob, et laetabitur Israel. 
\end{biblechapter}

\begin{biblechapter}  (14) 
\verse  PSALMUS. David. Domine, quis habitabit in tabernaculo tuo? Quis requiescet in monte sancto tuo? 
\verse Qui ingreditur sine macula et operatur iustitiam, qui loquitur veritatem in corde suo, 
\verse qui non egit dolum in lingua sua nec fecit proximo suo malum et opprobrium non intulit proximo suo. 
\verse Ad nihilum reputatus est in conspectu eius malignus, timentes autem Dominum glorificat. Qui iuravit in detrimentum suum et non mutat, 
\verse qui pecuniam suam non dedit ad usuram et munera super innocentem non accepit. Qui facit haec, non movebitur in aeternum. 
\end{biblechapter}

\begin{biblechapter}  (15) 
\verse  Miktam. David. Conserva me, Deus, quoniam speravi in te. 
\verse Dixi Domino: “Dominus meus es tu, bonum mihi non est sine te". 
\verse In sanctos, qui sunt in terra, inclitos viros, omnis voluntas mea in eos. 
\verse Multiplicantur dolores eorum, qui post deos alienos acceleraverunt. Non effundam libationes eorum de sanguinibus neque assumam nomina eorum in labiis meis. 
\verse Dominus pars hereditatis meae et calicis mei: tu es qui detines sortem meam. 
\verse Funes ceciderunt mihi in praeclaris; insuper et hereditas mea speciosa est mihi. 
\verse Benedicam Dominum, qui tribuit mihi intellectum; insuper et in noctibus erudierunt me renes mei. 
\verse Proponebam Dominum in conspectu meo semper; quoniam a dextris est mihi, non commovebor. 
\verse Propter hoc laetatum est cor meum, et exsultaverunt praecordia mea; insuper et caro mea requiescet in spe. 
\verse Quoniam non derelinques animam meam in inferno nec dabis sanctum tuum videre corruptionem. 
\verse Notas mihi facies vias vitae, plenitudinem laetitiae cum vultu tuo, delectationes in dextera tua usque in finem. 
\end{biblechapter}

\begin{biblechapter}  (16) 
\verse  Precatio. David. Exaudi, Domine, iustitiam meam, intende deprecationem meam. Auribus percipe orationem meam, non in labiis dolosis. 
\verse De vultu tuo iudicium meum prodeat; oculi tui videant aequitates. 
\verse Proba cor meum et visita nocte; igne me examina, et non invenies in me iniquitatem. 
\verse Non transgreditur os meum ad opera hominum, propter verba labiorum tuorum custodivi me a viis violenti. 
\verse Retine gressus meos in semitis tuis, ut non moveantur vestigia mea. 
\verse Ego ad te clamavi, quoniam exaudis me, Deus; inclina aurem tuam mihi et exaudi verba mea. 
\verse Mirifica misericordias tuas, qui salvos facis ab insurgentibus sperantes in dextera tua. 
\verse Custodi me ut pupillam oculi, sub umbra alarum tuarum protege me 
\verse a facie impiorum, qui me afflixerunt. Inimici mei in furore circumdederunt me, 
\verse adipem suum concluserunt; os eorum locutum est superbiam. 
\verse Incedentes nunc circumdederunt me, oculos suos statuerunt prosternere in terram. 
\verse Aspectus eorum quasi leonis parati ad praedam et sicut catuli leonis recubantis in abditis. 
\verse Exsurge, Domine, praeveni eum, supplanta eum; eripe animam meam ab impio framea tua, 
\verse a mortuis manu tua, Domine, a mortuis, quorum defecit portio vitae. De reconditis tuis adimpleas ventrem eorum, saturentur filii et dimittant reliquias parvulis suis. 
\verse Ego autem in iustitia videbo faciem tuam; satiabor, cum evigilavero, conspectu tuo. 
\end{biblechapter}

\begin{biblechapter}  (17) 
\verse  Magistro chori. David, servi Domini, qui locutus est ad Dominum verba huius cantici, quando Dominus eum liberaverat e potestate omnium inimicorum suorum 
\verse et e manu Saul. Dixit igitur: Diligam te, Domine, fortitudo mea. 
\verse Domine, firmamentum meum et refugium meum et liberator meus; Deus meus, adiutor meus, et sperabo in eum; protector meus et cornu salutis meae et susceptor meus. 
\verse Laudabilem invocabo Dominum, et ab inimicis meis salvus ero. 
\verse Circumdederunt me fluctus mortis, et torrentes Belial conturbaverunt me; 
\verse funes inferni circumdederunt me, praeoccupaverunt me laquei mortis. 
\verse In tribulatione mea invocavi Dominum et ad Deum meum clamavi; exaudivit de templo suo vocem meam, et clamor meus in conspectu eius introivit in aures eius. 
\verse Commota est et contremuit terra; fundamenta montium concussa sunt et commota sunt, quoniam iratus est. 
\verse Ascendit fumus de naribus eius, et ignis de ore eius devorans; carbones succensi processerunt ab eo. 
\verse Inclinavit caelos et descendit, et caligo sub pedibus eius. 
\verse Et ascendit super cherub et volavit, ferebatur super pennas ventorum. 
\verse Et posuit tenebras latibulum suum, in circuitu eius tabernaculum eius, tenebrosa aqua, nubes aeris. 
\verse Prae fulgore in conspectu eius nubes transierunt, grando et carbones ignis. 
\verse Et intonuit de caelo Dominus, et Altissimus dedit vocem suam: grando et carbones ignis. 
\verse Et misit sagittas suas et dissipavit eos, fulgura iecit et conturbavit eos. 
\verse Et apparuerunt fontes aquarum, et revelata sunt fundamenta orbis terrarum ab increpatione tua, Domine, ab inspiratione spiritus irae tuae. 
\verse Misit de summo et accepit me et assumpsit me de aquis multis; 
\verse eripuit me de inimicis meis fortissimis et ab his, qui oderunt me, quoniam confortati sunt super me. 
\verse Oppugnaverunt me in die afflictionis meae, et factus est Dominus fulcimentum meum; 
\verse et eduxit me in latitudinem, salvum me fecit, quoniam voluit me. 
\verse Et retribuet mihi Dominus secundum iustitiam meam et secundum puritatem manuum mearum reddet mihi, 
\verse quia custodivi vias Domini nec impie recessi a Deo meo. 
\verse Quoniam omnia iudicia eius in conspectu meo, et iustitias eius non reppuli a me; 
\verse et fui immaculatus cum eo et observavi me ab iniquitate. 
\verse Et retribuit mihi Dominus secundum iustitiam meam et secundum puritatem manuum mearum in conspectu oculorum eius. 
\verse Cum sancto sanctus eris et cum viro innocente innocens eris 
\verse et cum electo electus eris et cum perverso callidus eris. 
\verse Quoniam tu populum humilem salvum facies et oculos superborum humiliabis. 
\verse Quoniam tu accendis lucernam meam, Domine; Deus meus illuminat tenebras meas. 
\verse Quoniam in te aggrediar hostium turmas et in Deo meo transiliam murum. 
\verse Deus, impolluta via eius, eloquia Domini igne examinata; protector est omnium sperantium in se. 
\verse Quoniam quis Deus praeter Dominum? Aut quae munitio praeter Deum nostrum? 
\verse Deus, qui praecinxit me virtute et posuit immaculatam viam meam; 
\verse qui perfecit pedes meos tamquam cervorum et super excelsa statuit me; 
\verse qui docet manus meas ad proelium, et tendunt arcum aereum brachia mea. 
\verse Et dedisti mihi scutum salutis tuae, et dextera tua suscepit me, et exauditio tua magnificavit me. 
\verse Dilatasti gressus meos subtus me, et non sunt infirmata vestigia mea. 
\verse Persequebar inimicos meos et comprehendebam illos et non convertebar, donec deficerent. 
\verse Confringebam illos, nec poterant stare, cadebant subtus pedes meos. 
\verse Et praecinxisti me virtute ad bellum et supplantasti insurgentes in me subtus me. 
\verse Et inimicos meos dedisti mihi dorsum et odientes me disperdidisti. 
\verse Clamaverunt, nec erat qui salvos faceret, ad Dominum, nec exaudivit eos. 
\verse Et comminui eos ut pulverem ante faciem venti, ut lutum platearum contrivi eos. 
\verse Eripuisti me de contradictionibus populi, constituisti me in caput gentium. Populus, quem non cognovi, servivit mihi, 
\verse in auditu auris oboedivit mihi. Filii alieni blanditi sunt mihi, 
\verse filii alieni inveterati sunt, contremuerunt in abditis suis. 
\verse Vivit Dominus, et benedictus Adiutor meus, et exaltetur Deus salutis meae. 
\verse Deus, qui das vindictas mihi et subdis populos sub me, liberator meus de inimicis meis iracundis; 
\verse et ab insurgentibus in me exaltas me, a viro iniquo eripis me. 
\verse Propterea confitebor tibi in nationibus, Domine, et nomini tuo psalmum dicam, 
\verse magnificans salutes regis sui et faciens misericordiam christo suo David et semini eius usque in saeculum. 
\end{biblechapter}

\begin{biblechapter}  (18) 
\verse  Magistro chori. PSALMUS. David. 
\verse Caeli enarrant gloriam Dei, et opera manuum eius annuntiat firmamentum. 
\verse Dies diei eructat verbum, et nox nocti indicat scientiam. 
\verse Non sunt loquelae neque sermones, quorum non intellegantur voces: 
\verse in omnem terram exivit sonus eorum, et in fines orbis terrae verba eorum. 
\verse Soli posuit tabernaculum in eis, et ipse, tamquam sponsus procedens de thalamo suo, exsultavit ut gigas ad currendam viam. 
\verse A finibus caelorum egressio eius, et occursus eius usque ad fines eorum, nec est quod se abscondat a calore eius. 
\verse Lex Domini immaculata, reficiens animam, testimonium Domini fidele, sapientiam praestans parvulis. 
\verse Iustitiae Domini rectae, laetificantes corda, praeceptum Domini lucidum, illuminans oculos. 
\verse Timor Domini mundus, permanens in saeculum saeculi; iudicia Domini vera, iusta omnia simul, 
\verse desiderabilia super aurum et lapidem pretiosum multum, et dulciora super mel et favum stillantem. 
\verse Etenim servus tuus eruditur in eis; in custodiendis illis retributio multa. 
\verse Errores quis intellegit? Ab occultis munda me 
\verse et a superbia custodi servum tuum, ne dominetur mei, Tunc immaculatus ero et emundabor a delicto maximo. 
\verse Sint ut complaceant eloquia oris mei, et meditatio cordis mei in conspectu tuo. Domine, adiutor meus et redemptor meus. 
\end{biblechapter}

\begin{biblechapter}  (19) 
\verse  Magistro chori. PSALMUS. David. 
\verse Exaudiat te Dominus in die tribulationis, protegat te nomen Dei Iacob. 
\verse Mittat tibi auxilium de sancto et de Sion tueatur te. 
\verse Memor sit omnis sacrificii tui et holocaustum tuum pingue habeat. 
\verse Tribuat tibi secundum cor tuum et omne consilium tuum adimpleat. 
\verse Laetabimur in salutari tuo et in nomine Dei nostri levabimus signa; impleat Dominus omnes petitiones tuas. 
\verse Nunc cognovi quoniam salvum fecit Dominus christum suum: exaudivit illum de caelo sancto suo, in virtutibus salutis dexterae eius. 
\verse Hi in curribus, et hi in equis, nos autem nomen Domini Dei nostri invocavimus. 
\verse Ipsi incurvati sunt et ceciderunt, nos autem surreximus et erecti sumus. 
\verse Domine, salvum fac regem, et exaudi nos in die, qua invocaverimus te. 
\end{biblechapter}

\begin{biblechapter}  (20) 
\verse  Magistro chori. PSALMUS. David. 
\verse Domine, in virtute tua laetabitur rex et super salutare tuum exsultabit vehementer. 
\verse Desiderium cordis eius tribuisti ei et voluntatem labiorum eius non denegasti. 
\verse Quoniam praevenisti eum in benedictionibus dulcedinis; posuisti in capite eius coronam de auro purissimo. 
\verse Vitam petiit a te, et tribuisti ei longitudinem dierum in saeculum et in saeculum saeculi. 
\verse Magna est gloria eius in salutari tuo, magnificentiam et decorem impones super eum; 
\verse quoniam pones eum benedictionem in saeculum saeculi, laetificabis eum in gaudio ante vultum tuum. 
\verse Quoniam rex sperat in Domino et in misericordia Altissimi non commovebitur. 
\verse Inveniet manus tua omnes inimicos tuos, dextera tua inveniet, qui te oderunt. 
\verse Pones eos ut clibanum ignis in tempore vultus tui: Dominus in ira sua deglutiet eos, et devorabit eos ignis. 
\verse Fructum eorum de terra perdes et semen eorum de filiis hominum. 
\verse Quoniam intenderunt in te mala, cogitaverunt consilia: nihil potuerunt. 
\verse Quoniam pones eos dorsum, arcus tuos tendes in vultum eorum. 
\verse Exaltare, Domine, in virtute tua; cantabimus et psallemus virtutes tuas. 
\end{biblechapter}

\begin{biblechapter}  (21) 
\verse  Magistro chori. Ad modum cantici " Cerva diluculo ". PSALMUS. David. 
\verse Deus, Deus meus, quare me dereliquisti? Longe a salute mea verba rugitus mei. 
\verse Deus meus, clamo per diem, et non exaudis, et nocte, et non est requies mihi. 
\verse Tu autem sanctus es, qui habitas in laudibus Israel. 
\verse In te speraverunt patres nostri, speraverunt, et liberasti eos; 
\verse ad te clamaverunt et salvi facti sunt, in te speraverunt et non sunt confusi. 
\verse Ego autem sum vermis et non homo, opprobrium hominum et abiectio plebis. 
\verse Omnes videntes me deriserunt me; torquentes labia moverunt caput: 
\verse “Speravit in Domino: eripiat eum, salvum faciat eum, quoniam vult eum". 
\verse Quoniam tu es qui extraxisti me de ventre, spes mea ad ubera matris meae. 
\verse In te proiectus sum ex utero, de ventre matris meae Deus meus es tu. 
\verse Ne longe fias a me, quoniam tribulatio proxima est, quoniam non est qui adiuvet. 
\verse Circumdederunt me vituli multi, tauri Basan obsederunt me. 
\verse Aperuerunt super me os suum sicut leo rapiens et rugiens. 
\verse Sicut aqua effusus sum, et dissoluta sunt omnia ossa mea. Factum est cor meum tamquam cera liquescens in medio ventris mei. 
\verse Aruit tamquam testa palatum meum, et lingua mea adhaesit faucibus meis, et in pulverem mortis deduxisti me. 
\verse Quoniam circumdederunt me canes multi, concilium malignantium obsedit me. Foderunt manus meas et pedes meos, 
\verse et dinumeravi omnia ossa mea. Ipsi vero consideraverunt et inspexerunt me; 
\verse diviserunt sibi vestimenta mea et super vestem meam miserunt sortem. 
\verse Tu autem, Domine, ne elongaveris; fortitudo mea, ad adiuvandum me festina. 
\verse Erue a framea animam meam et de manu canis unicam meam. 
\verse Salva me ex ore leonis et a cornibus unicornium humilitatem meam. 
\verse Narrabo nomen tuum fratribus meis, in medio ecclesiae laudabo te. 
\verse Qui timetis Dominum, laudate eum; universum semen Iacob, glorificate eum. Metuat eum omne semen Israel, 
\verse quoniam non sprevit neque despexit afflictionem pauperis nec avertit faciem suam ab eo et, cum clamaret ad eum, exaudivit. 
\verse Apud te laus mea in ecclesia magna; vota mea reddam in conspectu timentium eum. 
\verse Edent pauperes et saturabuntur; et laudabunt Dominum, qui requirunt eum: “Vivant corda eorum in saeculum saeculi!". 
\verse Reminiscentur et convertentur ad Dominum universi fines terrae, et adorabunt in conspectu eius universae familiae gentium. 
\verse Quoniam Domini est regnum, et ipse dominabitur gentium. 
\verse Ipsum solum adorabunt omnes, qui dormiunt in terra; in conspectu eius procident omnes, qui descendunt in pulverem. Anima autem mea illi vivet, 
\verse et semen meum serviet ipsi. Narrabitur de Domino generationi venturae; 
\verse et annuntiabunt iustitiam eius populo, qui nascetur: “Haec fecit Dominus!". 
\end{biblechapter}

\begin{biblechapter}  (22) 
\verse  PSALMUS. David. Dominus pascit me, et nihil mihi deerit: 
\verse in pascuis virentibus me collocavit, super aquas quietis eduxit me, 
\verse animam meam refecit. Deduxit me super semitas iustitiae propter nomen suum. 
\verse Nam et si ambulavero in valle umbrae mortis, non timebo mala, quoniam tu mecum es. Virga tua et baculus tuus, ipsa me consolata sunt. 
\verse Parasti in conspectu meo mensam adversus eos, qui tribulant me; impinguasti in oleo caput meum, et calix meus redundat. 
\verse Etenim benignitas et misericordia subsequentur me omnibus diebus vitae meae, et inhabitabo in domo Domini in longitudinem dierum. 
\end{biblechapter}

\begin{biblechapter}  (23) 
\verse  David. PSALMUS. Domini est terra, et plenitudo eius, orbis terrarum, et qui habitant in eo. 
\verse Quia ipse super maria fundavit eum et super flumina firmavit eum. - 
\verse Quis ascendet in montem Domini, aut quis stabit in loco sancto eius? 
\verse Innocens manibus et mundo corde, qui non levavit ad vana animam suam nec iuravit in dolum. 
\verse Hic accipiet benedictionem a Domino et iustificationem a Deo salutari suo. 
\verse Haec est generatio quaerentium eum, quaerentium faciem Dei Iacob. 
\verse Attollite, portae, capita vestra, et elevamini, portae aeternales, et introibit rex gloriae. 
\verse Quis est iste rex gloriae? Dominus fortis et potens, Dominus potens in proelio. 
\verse Attollite, portae, capita vestra, et elevamini, portae aeternales, et introibit rex gloriae. 
\verse Quis est iste rex gloriae? Dominus virtutum ipse est rex gloriae. 
\end{biblechapter}

\begin{biblechapter}  (24) 
\verse David. ALEPH. Ad te, Domine, levavi animam meam, 
\verse BETH. Deus meus, in te confido; non erubescam. Neque exsultent super me inimici mei, 
\verse GHIMEL. etenim universi, qui sustinent te, non confundentur. Confundantur infideliter agentes propter vanitatem. 
\verse DALETH. Vias tuas, Domine, demonstra mihi et semitas tuas edoce me. 
\verse HE. Dirige me in veritate tua et doce me, quia tu es Deus salutis meae, VAU. et te sustinui tota die. 
\verse ZAIN. Reminiscere miserationum tuarum, Domine, et misericordiarum tuarum, quoniam a saeculo sunt. 
\verse HETH. Peccata iuventutis meae et delicta mea ne memineris; secundum misericordiam tuam memento mei tu, propter bonitatem tuam, Domine. 
\verse TETH. Dulcis et rectus Dominus, propter hoc peccatores viam docebit; 
\verse IOD. diriget mansuetos in iudicio, docebit mites vias suas. 
\verse CAPH. Universae viae Domini misericordia et veritas custodientibus testamentum eius et testimonia eius. 
\verse LAMED. Propter nomen tuum, Domine, propitiaberis peccato meo: multum est enim. 
\verse MEM. Quis est homo, qui timet Dominum? Docebit eum viam, quam eligat. 
\verse NUN. Anima eius in bonis demorabitur, et semen eius hereditabit terram. 
\verse SAMECH. Familiariter aget Dominus cum timentibus eum, ut testamentum suum manifestet illis. 
\verse AIN. Oculi mei semper ad Dominum, quoniam ipse evellet de laqueo pedes meos. 
\verse PHE. Respice in me et miserere mei, quia unicus et pauper sum ego. 
\verse SADE. Dilata angustias cordis mei et de necessitatibus meis erue me. 
\verse Vide humilitatem meam et laborem meum et dimitte universa delicta mea. 
\verse RES. Respice inimicos meos, quoniam multiplicati sunt et odio crudeli oderunt me. 
\verse SIN. Custodi animam meam et erue me; non erubescam, quoniam speravi in te. 
\verse TAU. Innocentia et aequitas custodiant me, quia sustinui te. 
\verse PHE. Libera, Deus, Israel ex omnibus tribulationibus suis. 
\end{biblechapter}

\begin{biblechapter}  (25) 
\verse David. Iudica me, Domine, quoniam ego in innocentia mea ingressus sum et in Domino sperans non infirmabor. 
\verse Proba me, Domine, et tenta me; ure renes meos et cor meum. — 
\verse Quoniam misericordia tua ante oculos meos est, et ambulavi in veritate tua. 
\verse Non sedi cum viris vanitatis et cum occulte agentibus non introibo. 
\verse Odivi ecclesiam malignantium et cum impiis non sedebo. 
\verse Lavabo in innocentia manus meas et circumdabo altare tuum, Domine, 
\verse ut auditas faciam voces laudis et enarrem universa mirabilia tua. 
\verse Domine, dilexi habitaculum domus tuae et locum habitationis gloriae tuae. 
\verse Ne colligas cum impiis animam meam et cum viris sanguinum vitam meam, 
\verse in quorum manibus iniquitates sunt, dextera eorum repleta est muneribus. 
\verse Ego autem in innocentia mea ingressus sum; redime me et miserere mei. 
\verse Pes meus stetit in directo, in ecclesiis benedicam Domino. 
\end{biblechapter}

\begin{biblechapter}  (26) 
\verse David. Dominus illuminatio mea et salus mea; quem timebo? Dominus protector vitae meae; a quo trepidabo? 
\verse Dum appropiant super me nocentes, ut edant carnes meas; qui tribulant me et inimici mei, ipsi infirmati sunt et ceciderunt. 
\verse Si consistant adversum me castra, non timebit cor meum; si exsurgat adversum me proelium, in hoc ego sperabo. 
\verse Unum petii a Domino, hoc requiram: ut inhabitem in domo Domini omnibus diebus vitae meae, ut videam voluptatem Domini et visitem templum eius. 
\verse Quoniam occultabit me in tentorio suo in die malorum. Abscondet me in abscondito tabernaculi sui, in petra exaltabit me. 
\verse Et nunc exaltatur caput meum super inimicos meos in circuitu meo. Immolabo in tabernaculo eius hostias vociferationis, cantabo et psalmum dicam Domino. 
\verse Exaudi, Domine, vocem meam, qua clamavi; miserere mei et exaudi me. 
\verse De te dixit cor meum: “Exquirite faciem meam!". Faciem tuam, Domine, exquiram. 
\verse Ne avertas faciem tuam a me, ne declines in ira a servo tuo. Adiutor meus es tu, ne me reicias neque derelinquas me, Deus salutis meae. 
\verse Quoniam pater meus et mater mea dereliquerunt me, Dominus autem assumpsit me. 
\verse Ostende mihi, Domine, viam tuam et dirige me in semitam rectam propter inimicos meos. 
\verse Ne tradideris me in animam tribulantium me, quoniam insurrexerunt in me testes iniqui, et qui violentiam spirant. 
\verse Credo videre bona Domini in terra viventium. 
\verse Exspecta Dominum, viriliter age, et confortetur cor tuum, et sustine Dominum. 
\end{biblechapter}

\begin{biblechapter}  (27) 
\verse David. Ad te, Domine, clamabo; Deus meus, ne sileas a me. Ne quando taceas a me, et assimilabor descendentibus in lacum. 
\verse Exaudi vocem deprecationis meae, dum clamo ad te, dum extollo manus meas ad templum sanctum tuum. 
\verse Ne simul trahas me cum peccatoribus et cum operantibus iniquitatem. Qui loquuntur pacem cum proximo suo, mala autem in cordibus eorum. 
\verse Da illis secundum opera eorum et secundum nequitiam adinventionum ipsorum. Secundum opus manuum eorum tribue illis, redde retributionem eorum ipsis. 
\verse Quoniam non intellexerunt opera Domini et opus manuum eius, destruet illos et non aedificabit eos. 
\verse Benedictus Dominus, quoniam exaudivit vocem deprecationis meae; 
\verse Dominus adiutor meus et protector meus, in ipso speravit cor meum, et adiutus sum, et exsultavit cor meum, et in cantico meo confitebor ei. 
\verse Dominus fortitudo plebi suae, et refugium salvationum christi sui est. 
\verse Salvum fac populum tuum et benedic hereditati tuae et pasce eos et extolle illos usque in aeternum. 
\end{biblechapter}

\begin{biblechapter}  (28) 
\verse  PSALMUS. David. Afferte Domino, filii Dei, afferte Domino gloriam et potentiam, 
\verse afferte Domino gloriam nominis eius, adorate Dominum in splendore sancto. 
\verse Vox Domini super aquas; Deus maiestatis intonuit, Dominus super aquas multas. 
\verse Vox Domini in virtute, vox Domini in magnificentia. 
\verse Vox Domini confringentis cedros; et confringet Dominus cedros Libani. 
\verse Et saltare faciet, tamquam vitulum, Libanum, et Sarion, quemadmodum filium unicornium. - 
\verse Vox Domini intercidentis flammam ignis, 
\verse vox Domini concutientis desertum, et concutiet Dominus desertum Cades. 
\verse Vox Domini properantis partum cervarum, et denudabit condensa; et in templo eius omnes dicent gloriam. 
\verse Dominus super diluvium habitat, et sedebit Dominus rex in aeternum. 
\verse Dominus virtutem populo suo dabit, Dominus benedicet populo suo in pace. 
\end{biblechapter}

\begin{biblechapter}  (29) 
\verse  PSALMUS. Canticum festi Dedicationis Templi. David. 
\verse Exaltabo te, Domine, quoniam extraxisti me nec delectasti inimicos meos super me. 
\verse Domine Deus meus, clamavi ad te, et sanasti me. 
\verse Domine, eduxisti ab inferno animam meam, vivificasti me, ut non descenderem in lacum. 
\verse Psallite Domino, sancti eius, et confitemini memoriae sanctitatis eius, 
\verse quoniam ad momentum indignatio eius, et per vitam voluntas eius. Ad vesperum demoratur fletus, ad matutinum laetitia. 
\verse Ego autem dixi in securitate mea: “Non movebor in aeternum". 
\verse Domine, in voluntate tua praestitisti decori meo virtutem; avertisti faciem tuam a me, et factus sum conturbatus. 
\verse Ad te, Domine, clamabam et ad Deum meum deprecabar. 
\verse Quae utilitas in sanguine meo, dum descendo in corruptionem? Numquid confitebitur tibi pulvis aut annuntiabit veritatem tuam? 
\verse Audivit Dominus et misertus est mei, Dominus factus est adiutor meus. 
\verse Convertisti planctum meum in choros mihi, conscidisti saccum meum et accinxisti me laetitia, 
\verse ut cantet tibi gloria mea et non taceat. Domine Deus meus, in aeternum confitebor tibi. 
\end{biblechapter}

\begin{biblechapter}  (30) 
\verse  Magistro chori. PSALMUS. David. 
\verse In te, Domine, speravi, non confundar in aeternum; in iustitia tua libera me. 
\verse Inclina ad me aurem tuam, accelera, ut eruas me. Esto mihi in rupem praesidii et in domum munitam, ut salvum me facias. 
\verse Quoniam fortitudo mea et refugium meum es tu et propter nomen tuum deduces me et pasces me. 
\verse Educes me de laqueo, quem absconderunt mihi, quoniam tu es fortitudo mea. 
\verse In manus tuas commendo spiritum meum; redemisti me, Domine, Deus veritatis. 
\verse Odisti observantes vanitates supervacuas, ego autem in Domino speravi. 
\verse Exsultabo et laetabor in misericordia tua, quoniam respexisti humilitatem meam; agnovisti necessitates animae meae 
\verse nec conclusisti me in manibus inimici; statuisti in loco spatioso pedes meos. 
\verse Miserere mei, Domine, quoniam tribulor; conturbatus est in maerore oculus meus, anima mea et venter meus. 
\verse Quoniam defecit in dolore vita mea, et anni mei in gemitibus; infirmata est in paupertate virtus mea, et ossa mea contabuerunt. 
\verse Apud omnes inimicos meos factus sum opprobrium et vicinis meis valde et timor notis meis: qui videbant me foras, fugiebant a me. 
\verse Oblivioni a corde datus sum tamquam mortuus; factus sum tamquam vas perditum. 
\verse Quoniam audivi vituperationem multorum: horror in circuitu; in eo dum convenirent simul adversum me, auferre animam meam consiliati sunt. 
\verse Ego autem in te speravi, Domine; dixi: “Deus meus es tu, 
\verse in manibus tuis sortes meae". Eripe me de manu inimicorum meorum et a persequentibus me; 
\verse illustra faciem tuam super servum tuum, salvum me fac in misericordia tua. 
\verse Domine, non confundar, quoniam invocavi te; erubescant impii et obmutescant in inferno. 
\verse Muta fiant labia dolosa, quae loquuntur adversus iustum proterva in superbia et in abusione. 
\verse Quam magna multitudo dulcedinis tuae, Domine, quam abscondisti timentibus te. Perfecisti eis, qui sperant in te, in conspectu filiorum hominum. 
\verse Abscondes eos in abscondito faciei tuae a conturbatione hominum; proteges eos in tabernaculo a contradictione linguarum. 
\verse Benedictus Dominus, quoniam mirificavit misericordiam suam mihi in civitate munita. 
\verse Ego autem dixi in trepidatione mea: “Praecisus sum a conspectu oculorum tuorum". Verumtamen exaudisti vocem orationis meae, dum clamarem ad te. 
\verse Diligite Dominum, omnes sancti eius: fideles conservat Dominus et retribuit abundanter facientibus superbiam. 
\verse Viriliter agite, et confortetur cor vestrum, omnes, qui speratis in Domino. 
\end{biblechapter}

\begin{biblechapter}  (31) 
\verse  David. Maskil. Beatus, cui remissa est iniquitas, et obtectum est peccatum. 
\verse Beatus vir, cui non imputavit Dominus delictum, nec est in spiritu eius dolus. 
\verse Quoniam tacui, inveteraverunt ossa mea, dum rugirem tota die. 
\verse Quoniam die ac nocte gravata est super me manus tua, immutatus est vigor meus in ardoribus aestatis. 
\verse Peccatum meum cognitum tibi feci et delictum meum non abscondi. Dixi: “Confitebor adversum me iniquitatem meam Domino". Et tu remisisti impietatem peccati mei. 
\verse Propter hoc orabit ad te omnis sanctus in tempore opportuno. Et in diluvio aquarum multarum ad eum non approximabunt. 
\verse Tu es refugium meum, a tribulatione conservabis me; exsultationibus salutis circumdabis me. 
\verse Intellectum tibi dabo et instruam te in via, qua gradieris; firmabo super te oculos meos. 
\verse Nolite fieri sicut equus et mulus, quibus non est intellectus; in camo et freno si accedis ad constringendum, non approximant ad te. 
\verse Multi dolores impii, sperantem autem in Domino misericordia circumdabit. 
\verse Laetamini in Domino et exsultate, iusti; et gloriamini, omnes recti corde. 
\end{biblechapter}

\begin{biblechapter}  (32) 
\verse Exsultate, iusti, in Domino; rectos decet collaudatio. 
\verse Confitemini Domino in cithara, in psalterio decem chordarum psallite illi. 
\verse Cantate ei canticum novum, bene psallite ei in vociferatione, 
\verse quia rectum est verbum Domini, et omnia opera eius in fide. 
\verse Diligit iustitiam et iudicium; misericordia Domini plena est terra. 
\verse Verbo Domini caeli facti sunt, et spiritu oris eius omnis virtus eorum. 
\verse Congregans sicut in utre aquas maris, ponens in thesauris abyssos. 
\verse Timeat Dominum omnis terra, a facie autem eius formident omnes inhabitantes orbem. 
\verse Quoniam ipse dixit, et facta sunt, ipse mandavit, et creata sunt. 
\verse Dominus dissipat consilia gentium, irritas facit cogitationes populorum. 
\verse Consilium autem Domini in aeternum manet, cogitationes cordis eius in generatione et generationem. 
\verse Beata gens, cui Dominus est Deus, populus, quem elegit in hereditatem sibi. 
\verse De caelo respexit Dominus, vidit omnes filios hominum. 
\verse De loco habitaculi sui respexit super omnes, qui habitant terram, 
\verse qui finxit singillatim corda eorum, qui intellegit omnia opera eorum. 
\verse Non salvatur rex per multam virtutem, et gigas non liberabitur in multitudine virtutis suae. 
\verse Fallax equus ad salutem, in abundantia autem virtutis suae non salvabit. 
\verse Ecce oculi Domini super metuentes eum, in eos, qui sperant super misericordia eius, 
\verse ut eruat a morte animas eorum et alat eos in fame. 
\verse Anima nostra sustinet Dominum, quoniam adiutor et protector noster est; 
\verse quia in eo laetabitur cor nostrum, et in nomine sancto eius speravimus. 
\verse Fiat misericordia tua, Domine, super nos, quemadmodum speravimus in te. 
\end{biblechapter}

\begin{biblechapter}  (33) 
\verse David, quando se mente alienatum simulavit coram Abimelech et, ab illo dimissus, abiit. 
\verse ALEPH. Benedicam Dominum in omni tempore, semper laus eius in ore meo. 
\verse BETH. In Domino gloriabitur anima mea, audiant mansueti et laetentur. 
\verse GHIMEL. Magnificate Dominum mecum, et exaltemus nomen eius in idipsum. 
\verse DALETH. Exquisivi Dominum, et exaudivit me et ex omnibus terroribus meis eripuit me. 
\verse HE. Respicite ad eum, et illuminamini, et facies vestrae non confundentur. 
\verse ZAIN. Iste pauper clamavit, et Dominus exaudivit eum et de omnibus tribulationibus eius salvavit eum. 
\verse HETH. Vallabit angelus Domini in circuitu timentes eum et eripiet eos. 
\verse TETH. Gustate et videte quoniam suavis est Dominus; beatus vir, qui sperat in eo. 
\verse IOD. Timete Dominum, sancti eius, quoniam non est inopia timentibus eum. 
\verse CAPH. Divites eguerunt et esurierunt, inquirentes autem Dominum non deficient omni bono. 
\verse LAMED. Venite, filii, audite me: timorem Domini docebo vos. 
\verse MEM. Quis est homo, qui vult vitam, diligit dies, ut videat bonum? - 
\verse NUN. Prohibe linguam tuam a malo, et labia tua, ne loquantur dolum. 
\verse SAMECH. Diverte a malo et fac bonum, inquire pacem et persequere eam. 
\verse AIN. Oculi Domini super iustos, et aures eius in clamorem eorum. 
\verse PHE. Vultus autem Domini super facientes mala, ut perdat de terra memoriam eorum. 
\verse SADE. Clamaverunt, et Dominus exaudivit et ex omnibus tribulationibus eorum liberavit eos. 
\verse COPH. Iuxta est Dominus iis, qui contrito sunt corde, et confractos spiritu salvabit. 
\verse RES. Multae tribulationes iustorum, et de omnibus his liberabit eos Dominus. 
\verse SIN. Custodit omnia ossa eorum, unum ex his non conteretur. 
\verse TAU. Interficiet peccatorem malitia; et, qui oderunt iustum, punientur. 
\verse PHE. Redimet Dominus animas servorum suorum; et non punientur omnes, qui sperant in eo. 
\end{biblechapter}

\begin{biblechapter}  (34) 
\verse David. Iudica, Domine, iudicantes me; impugna impugnantes me. 
\verse Apprehende clipeum et scutum et exsurge in adiutorium mihi. 
\verse Effunde frameam et securim adversus eos, qui persequuntur me. Dic animae meae: “Salus tua ego sum". 
\verse Confundantur et revereantur quaerentes animam meam; avertantur retrorsum et confundantur cogitantes mihi mala. 
\verse Fiant tamquam pulvis ante ventum, et angelus Domini impellens eos; 
\verse fiat via illorum tenebrae et lubricum, et angelus Domini persequens eos. 
\verse Quoniam gratis absconderunt mihi laqueum suum, gratis foderunt foveam animae meae. 
\verse Veniat illi calamitas, quam ignorat, et captio, quam abscondit, apprehendat eum, et in eandem calamitatem ipse cadat. 
\verse Anima autem mea exsultabit in Domino et delectabitur super salutari suo. 
\verse Omnia ossa mea dicent: “Domine, quis similis tibi? Eripiens inopem de manu fortiorum eius, egenum et pauperem a diripientibus eum". 
\verse Surgentes testes iniqui, quae ignorabam, interrogabant me; 
\verse retribuebant mihi mala pro bonis, desolatio est animae meae. 
\verse Ego autem, cum infirmarentur, induebar cilicio, humiliabam in ieiunio animam meam; et oratio mea in sinu meo convertebatur. 
\verse Quasi pro proximo et quasi pro fratre meo ambulabam, quasi lugens matrem contristatus incurvabar. 
\verse Cum autem vacillarem, laetati sunt et convenerunt; convenerunt contra me percutientes, et ignoravi. 
\verse Diripuerunt et non desistebant; tentaverunt me, subsannaverunt me subsannatione, frenduerunt super me dentibus suis. 
\verse Domine, quamdiu aspicies? Restitue animam meam a malignitate eorum, a leonibus unicam meam. 
\verse Confitebor tibi in ecclesia magna, in populo multo laudabo te. 
\verse Non supergaudeant mihi inimici mei mendaces, qui oderunt me gratis et annuunt oculis. 
\verse Etenim non pacifice loquebantur et contra mansuetos terrae dolos cogitabant. 
\verse Et dilataverunt super me os suum; dixerunt: “Euge, euge, viderunt oculi nostri". - 
\verse Vidisti, Domine, ne sileas; Domine, ne discedas a me. 
\verse Exsurge et evigila ad iudicium meum, Deus meus et Dominus meus, ad causam meam. 
\verse Iudica me secundum iustitiam tuam, Domine Deus meus, et non supergaudeant mihi. 
\verse Non dicant in cordibus suis: “Euge animae nostrae"; nec dicant: “Devoravimus eum". 
\verse Erubescant et revereantur simul, qui gratulantur malis meis; induantur confusione et reverentia, qui magna loquuntur super me 
\verse Exsultent et laetentur, qui volunt iustitiam meam, et dicant semper: “Magnificetur Dominus, qui vult pacem servi sui". 
\verse Et lingua mea meditabitur iustitiam tuam, tota die laudem tuam. 
\end{biblechapter}

\begin{biblechapter}  (35) 
\verse  Magistro chori. David, servi Domini. 
\verse Susurrat iniquitas ad impium in medio cordis eius; non est timor Dei ante oculos eius. 
\verse Quoniam blanditur ipsi in conspectu eius, ut non inveniat iniquitatem suam et oderit. 
\verse Verba oris eius iniquitas et dolus, desiit intellegere, ut bene ageret. 
\verse Iniquitatem meditatus est in cubili suo, astitit omni viae non bonae, malitiam autem non odivit. 
\verse Domine, in caelo misericordia tua, et veritas tua usque ad nubes; 
\verse iustitia tua sicut montes Dei, iudicia tua abyssus multa: homines et iumenta salvabis, Domine. 
\verse Quam pretiosa misericordia tua, Deus! Filii autem hominum in tegmine alarum tuarum sperabunt; 
\verse inebriabuntur ab ubertate domus tuae, et torrente voluptatis tuae potabis eos. 
\verse Quoniam apud te est fons vitae, et in lumine tuo videbimus lumen. 
\verse Praetende misericordiam tuam scientibus te et iustitiam tuam his, qui recto sunt corde. 
\verse Non veniat mihi pes superbiae, et manus peccatoris non moveat me. 
\verse Ibi ceciderunt, qui operantur iniquitatem, expulsi sunt nec potuerunt stare. 
\end{biblechapter}

\begin{biblechapter}  (36) 
\verse David. ALEPH. Noli aemulari in malignantibus neque zelaveris facientes iniquitatem, 
\verse quoniam tamquam fenum velociter arescent et quemadmodum herba virens decident. 
\verse BETH. Spera in Domino et fac bonitatem, et inhabitabis terram et pasceris in fide. 
\verse Delectare in Domino, et dabit tibi petitiones cordis tui. 
\verse GHIMEL. Committe Domino viam tuam et spera in eo, et ipse faciet; 
\verse et educet quasi lumen iustitiam tuam et iudicium tuum tamquam meridiem. 
\verse DALETH. Quiesce in Domino et exspecta eum; noli aemulari in eo, qui prosperatur in via sua, in homine, qui molitur insidias. 
\verse HE. Desine ab ira et derelinque furorem, noli aemulari, quod vertit ad malum, 
\verse quoniam qui malignantur, exterminabuntur, sustinentes autem Dominum ipsi hereditabunt terram. 
\verse VAU. Et adhuc pusillum et non erit peccator, et quaeres locum eius et non invenies. 
\verse Mansueti autem hereditabunt terram et delectabuntur in multitudine pacis. 
\verse ZAIN. Insidiabitur peccator iusto et stridebit super eum dentibus suis. 
\verse Dominus autem irridebit eum, quoniam prospicit quod veniet dies eius. 
\verse HETH. Gladium evaginaverunt peccatores, intenderunt arcum suum, ut deiciant pauperem et inopem, ut trucident recte ambulantes in via. 
\verse Gladius eorum intrabit in corda ipsorum, et arcus eorum confringetur. 
\verse TETH. Melius est modicum iusto super divitias peccatorum multas, 
\verse quoniam brachia peccatorum conterentur, confirmat autem iustos Dominus. 
\verse IOD. Novit Dominus dies immaculatorum, et hereditas eorum in aeternum erit. 
\verse Non confundentur in tempore malo et in diebus famis saturabuntur. 
\verse CAPH. Quia peccatores peribunt, inimici vero Domini ut decor camporum deficient, quemadmodum fumus deficient. 
\verse LAMED. Mutuatur peccator et non solvet, iustus autem miseretur et tribuet. 
\verse Quia benedicti eius hereditabunt terram, maledicti autem eius exterminabuntur. 
\verse MEM. A Domino gressus hominis confirmantur, et viam eius volet. 
\verse Cum ceciderit, non collidetur, quia Dominus sustentat manum eius. 
\verse NUN. Iunior fui et senui et non vidi iustum derelictum nec semen eius quaerens panem. 
\verse Tota die miseretur et commodat, et semen illius in benedictione erit. 
\verse SAMECH. Declina a malo et fac bonum, et inhabitabis in saeculum saeculi, 
\verse quia Dominus amat iudicium et non derelinquet sanctos suos. AIN. Iniusti in aeternum disperibunt, et semen impiorum exterminabitur. 
\verse Iusti autem hereditabunt terram et inhabitabunt in saeculum saeculi super eam. 
\verse PHE. Os iusti meditabitur sapientiam, et lingua eius loquetur iudicium; 
\verse lex Dei eius in corde ipsius, et non vacillabunt gressus eius. 
\verse SADE. Considerat peccator iustum et quaerit mortificare eum; 
\verse Dominus autem non derelinquet eum in manibus eius nec damnabit eum, cum iudicabitur illi. 
\verse COPH. Exspecta Dominum et custodi viam eius, et exaltabit te, ut hereditate capias terram; cum exterminabuntur peccatores, videbis. 
\verse RES. Vidi impium superexaltatum et elevatum sicut cedrum virentem; 
\verse et transivi, et ecce non erat, et quaesivi eum, et non est inventus. 
\verse SIN. Observa innocentiam et vide aequitatem, quoniam est posteritas homini pacifico. 
\verse Iniusti autem disperibunt simul, posteritas impiorum exterminabitur. 
\verse TAU. Salus autem iustorum a Domino, et protector eorum in tempore tribulationis. 
\verse Et adiuvabit eos Dominus et liberabit eos et eruet eos a peccatoribus et salvabit eos, quia speraverunt in eo. 
\end{biblechapter}

\begin{biblechapter}  (37) 
\verse  PSALMUS. David. Ad commemorandum. 
\verse Domine, ne in furore tuo arguas me neque in ira tua corripias me, 
\verse quoniam sagittae tuae infixae sunt mihi, et descendit super me manus tua. 
\verse Non est sanitas in carne mea a facie indignationis tuae, non est pax ossibus meis a facie peccatorum meorum. 
\verse Quoniam iniquitates meae supergressae sunt caput meum et sicut onus grave gravant me nimis. - 
\verse Putruerunt et corrupti sunt livores mei a facie insipientiae meae. 
\verse Inclinatus sum et incurvatus nimis; tota die contristatus ingrediebar. 
\verse Quoniam lumbi mei impleti sunt ardoribus, et non est sanitas in carne mea. 
\verse Afflictus sum et humiliatus sum nimis, rugiebam a gemitu cordis mei. 
\verse Domine, ante te omne desiderium meum, et gemitus meus a te non est absconditus. 
\verse Palpitavit cor meum, dereliquit me virtus mea, et lumen oculorum meorum, et ipsum non est mecum. 
\verse Amici mei et proximi mei procul a plaga mea steterunt, et propinqui mei de longe steterunt. 
\verse Et laqueos posuerunt, qui quaerebant animam meam; et, qui requirebant mala mihi, locuti sunt insidias et dolos tota die meditabantur. 
\verse Ego autem tamquam surdus non audiebam et sicut mutus non aperiens os suum; 
\verse et factus sum sicut homo non audiens et non habens in ore suo redargutiones. 
\verse Quoniam in te, Domine, speravi, tu exaudies, Domine Deus meus. 
\verse Quia dixi: “Ne quando supergaudeant mihi; dum commoventur pedes mei, magnificantur super me". 
\verse Quoniam ego in lapsum paratus sum, et dolor meus in conspectu meo semper. 
\verse Quoniam iniquitatem meam annuntiabo et sollicitus sum de peccato meo. 
\verse Inimici autem mei vivunt et confirmati sunt; et multiplicati sunt, qui oderunt me inique. 
\verse Retribuentes mala pro bonis detrahebant mihi, pro eo quod sequebar bonitatem. 
\verse Ne derelinquas me, Domine; Deus meus, ne discesseris a me. 
\verse Festina in adiutorium meum, Domine, salus mea. 
\end{biblechapter}

\begin{biblechapter}  (38) 
\verse  Magistro chori, Idithun. PSALMUS. David. 
\verse Dixi: “Custodiam vias meas, ut non delinquam in lingua mea; ponam ori meo custodiam, donec consistit peccator adversum me". 
\verse Tacens obmutui et silui absque ullo bono, et dolor meus renovatus est. 
\verse Concaluit cor meum intra me, et in meditatione mea exarsit ignis. 
\verse Locutus sum in lingua mea: “Notum fac mihi, Domine, finem meum; et numerum dierum meorum quis est, ut sciam quam brevis sit vita mea". 
\verse Ecce paucorum palmorum fecisti dies meos, et spatium vitae meae tamquam nihilum ante te. Etenim universa vanitas omnis homo constitutus est. 
\verse Etenim ut imago pertransit homo. Etenim vanitas est et concitatur; thesaurizat et ignorat quis congregabit ea. 
\verse Et nunc quae est exspectatio mea, Domine? Spes mea apud te est. 
\verse Ab omnibus iniquitatibus meis erue me, opprobrium insipienti ne ponas me. 
\verse Obmutui et non aperiam os meum, quoniam tu fecisti. 
\verse Amove a me plagas tuas: ab ictu manus tuae ego defeci. 
\verse In increpationibus, propter iniquitatem, corripuisti hominem, et tabescere fecisti, sicut tinea, desiderabilia eius. Etenim vanitas omnis homo. 
\verse Exaudi orationem meam, Domine, et clamorem meum auribus percipe. Ad lacrimas meas ne obsurdescas, quoniam advena ego sum apud te, peregrinus sicut omnes patres mei. 
\verse Avertere a me, ut refrigerer, priusquam abeam et non sim amplius. 
\end{biblechapter}

\begin{biblechapter}  (39) 
\verse  Magistro chori. David. PSALMUS. 
\verse Exspectans exspectavi Dominum, et intendit mihi. 
\verse Et exaudivit clamorem meum et eduxit me de lacu miseriae et de luto faecis; et statuit super petram pedes meos et firmavit gressus meos. 
\verse Et immisit in os meum canticum novum, carmen Deo nostro. Videbunt multi et timebunt et sperabunt in Domino. 
\verse Beatus vir, qui posuit Dominum spem suam et non respexit superbos et declinantes in mendacium. 
\verse Multa fecisti tu, Domine Deus meus, mirabilia tua, et cogitationes tuas pro nobis: non est qui similis sit tibi. Si nuntiare et eloqui voluero, multiplicabuntur super numerum. 
\verse Sacrificium et oblationem noluisti, aures autem fodisti mihi. Holocaustum et pro peccato non postulasti, 
\verse tunc dixi: “Ecce venio. In volumine libri scriptum est de me. 
\verse Facere voluntatem tuam, Deus meus, volui; et lex tua in praecordiis meis". 
\verse Annuntiavi iustitiam tuam in ecclesia magna; ecce labia mea non prohibebo, Domine, tu scisti. 
\verse Iustitiam tuam non abscondi in corde meo, veritatem tuam et salutare tuum dixi. Non abscondi misericordiam tuam et veritatem tuam ab ecclesia magna. 
\verse Tu autem, Domine, ne prohibeas miserationes tuas a me; misericordia tua et veritas tua semper suscipiant me, 
\verse quoniam circumdederunt me mala, quorum non est numerus; comprehenderunt me iniquitates meae, et non potui videre. Multiplicatae sunt super capillos capitis mei, et cor meum dereliquit me. 
\verse Complaceat tibi, Domine, ut eruas me; Domine, ad adiuvandum me festina. 
\verse Confundantur et revereantur simul, qui quaerunt animam meam, ut auferant eam. Avertantur retrorsum et erubescant, qui volunt mihi mala. 
\verse Obstupescant propter confusionem suam, qui dicunt mihi: “Euge, euge". 
\verse Exsultent et laetentur in te omnes quaerentes te; et dicant semper: “Magnificetur Dominus", qui diligunt salutare tuum. 
\verse Ego autem egenus et pauper sum; Dominus sollicitus est mei. Adiutor meus et liberator meus tu es; Deus meus, ne tardaveris. 
\end{biblechapter}

\begin{biblechapter}  (40) 
\verse  Magistro chori. PSALMUS. David. 
\verse Beatus, qui intellegit de egeno; in die mala liberabit eum Dominus. 
\verse Dominus servabit eum et vivificabit eum et beatum faciet eum in terra et non tradet eum in animam inimicorum eius. 
\verse Dominus opem feret illi super lectum doloris eius; universum stratum eius versabis in infirmitate eius. 
\verse Ego dixi: “Domine, miserere mei; sana animam meam, quia peccavi tibi". 
\verse Inimici mei dixerunt mala mihi: “Quando morietur, et peribit nomen eius?". 
\verse Et si ingrediebatur, ut visitaret, vana loquebatur; cor eius congregabat iniquitatem sibi, egrediebatur foras et detrahebat. 
\verse Simul adversum me susurrabant omnes inimici mei; adversum me cogitabant mala mihi: 
\verse “Maleficium effusum est in eo; et, qui decumbit, non adiciet ut resurgat". 
\verse Sed et homo pacis meae, in quo speravi, qui edebat panem meum, levavit contra me calcaneum. 
\verse Tu autem, Domine, miserere mei et resuscita me, et retribuam eis. 
\verse In hoc cognovi quoniam voluisti me, quia non gaudebit inimicus meus super me; 
\verse me autem propter innocentiam suscepisti et statuisti me in conspectu tuo in aeternum. 
\verse Benedictus Dominus, Deus Israel, a saeculo et usque in saeculum. Fiat, fiat. 
\end{biblechapter}

\begin{biblechapter}  
\end{biblechapter}

\begin{biblechapter}  (41) 
\verse  Magistro chori. Maskil. Filiorum Core. 
\verse Quemadmodum desiderat cervus ad fontes aquarum, ita desiderat anima mea ad te, Deus. 
\verse Sitivit anima mea ad Deum, Deum vivum; quando veniam et apparebo ante faciem Dei? 
\verse Fuerunt mihi lacrimae meae panis die ac nocte, dum dicitur mihi cotidie: “Ubi est Deus tuus?". 
\verse Haec recordatus sum et effudi in me animam meam; quoniam transibam in locum tabernaculi admirabilis usque ad domum Dei in voce exsultationis et confessionis multitudinis festa celebrantis. 
\verse Quare tristis es, anima mea, et quare conturbaris in me? Spera in Deo, quoniam adhuc confitebor illi, salutare vultus mei et Deus meus. 
\verse In meipso anima mea contristata est; propterea memor ero tui de terra Iordanis et Hermonim, de monte Misar. 
\verse Abyssus abyssum invocat in voce cataractarum tuarum; omnes gurgites tui et fluctus tui super me transierunt. 
\verse In die mandavit Dominus misericordiam suam, et nocte canticum eius apud me est: oratio ad Deum vitae meae. 
\verse Dicam Deo: “Susceptor meus es. Quare oblitus es mei, et quare contristatus incedo, dum affligit me inimicus?". 
\verse Dum confringuntur ossa mea, exprobraverunt mihi, qui tribulant me, dum dicunt mihi quotidie: “Ubi est Deus tuus?". - 
\verse Quare tristis es, anima mea, et quare conturbaris in me? Spera in Deo, quoniam adhuc confitebor illi, salutare vultus mei et Deus meus. 
\end{biblechapter}

\begin{biblechapter}  (42) 
\verse Iudica me, Deus, et discerne causam meam de gente non sancta; ab homine iniquo et doloso erue me. 
\verse Quia tu es Deus refugii mei; quare me reppulisti, et quare tristis incedo, dum affligit me inimicus? 
\verse Emitte lucem tuam et veritatem tuam; ipsae me deducant et adducant in montem sanctum tuum et in tabernacula tua. 
\verse Et introibo ad altare Dei, ad Deum laetitiae exsultationis meae. Confitebor tibi in cithara, Deus, Deus meus. 
\verse Quare tristis es, anima mea, et quare conturbaris in me? Spera in Deo, quoniam adhuc confitebor illi, salutare vultus mei et Deus meus. 
\end{biblechapter}

\begin{biblechapter}  (43) 
\verse  Magistro chori. Filiorum Core. Maskil. 
\verse Deus, auribus nostris audivimus; patres nostri annuntiaverunt nobis opus, quod operatus es in diebus eorum, in diebus antiquis. 
\verse Tu manu tua gentes depulisti et plantasti illos, afflixisti populos et dilatasti eos. 
\verse Nec enim in gladio suo possederunt terram, et brachium eorum non salvavit eos; sed dextera tua et brachium tuum et illuminatio vultus tui, quoniam complacuisti in eis. 
\verse Tu es rex meus et Deus meus, qui mandas salutes Iacob. 
\verse In te inimicos nostros proiecimus, et in nomine tuo conculcavimus insurgentes in nos. - 
\verse Non enim in arcu meo sperabo, et gladius meus non salvabit me. 
\verse Tu autem salvasti nos de affligentibus nos et odientes nos confudisti. 
\verse In Deo gloriabimur tota die et in nomine tuo confitebimur in saeculum. 
\verse Nunc autem reppulisti et confudisti nos et non egredieris, Deus, cum virtutibus nostris. 
\verse Convertisti nos retrorsum coram inimicis nostris; et, qui oderunt nos, diripuerunt sibi. 
\verse Dedisti nos tamquam oves ad vescendum et in gentibus dispersisti nos. 
\verse Vendidisti populum tuum sine lucro nec ditior factus es in commutatione eorum. 
\verse Posuisti nos opprobrium vicinis nostris, subsannationem et derisum his, qui sunt in circuitu nostro. 
\verse Posuisti nos similitudinem in gentibus, commotionem capitis in populis. 
\verse Tota die verecundia mea contra me est, et confusio faciei meae cooperuit me 
\verse a voce exprobrantis et obloquentis, a facie inimici et ultoris. 
\verse Haec omnia venerunt super nos, nec obliti sumus te et inique non egimus in testamentum tuum. 
\verse Et non recessit retro cor nostrum, nec declinaverunt gressus nostri a via tua; 
\verse sed humiliasti nos in loco vulpium et operuisti nos umbra mortis. 
\verse Si obliti fuerimus nomen Dei nostri et si expanderimus manus nostras ad deum alienum, 
\verse nonne Deus requiret ista? Ipse enim novit abscondita cordis. 
\verse Quoniam propter te mortificamur tota die, aestimati sumus sicut oves occisionis. 
\verse Evigila, quare obdormis, Domine? Exsurge et ne repellas in finem. 
\verse Quare faciem tuam avertis, oblivisceris inopiae nostrae et tribulationis nostrae? 
\verse Quoniam humiliata est in pulvere anima nostra, conglutinatus est in terra venter noster. Exsurge, Domine, adiuva nos et redime nos propter misericordiam tuam. 
\end{biblechapter}

\begin{biblechapter}  (44) 
\verse  Magistro chori. Secundum " Lilia... ". Filiorum Core. Maskil. Canticum amoris. 
\verse Eructavit cor meum verbum bonum, dico ego opera mea regi. Lingua mea calamus scribae velociter scribentis. 
\verse Speciosus forma es prae filiis hominum, diffusa est gratia in labiis tuis, propterea benedixit te Deus in aeternum. 
\verse Accingere gladio tuo super femur tuum, potentissime, magnificentia tua et ornatu tuo. 
\verse Et ornatu tuo procede, currum ascende propter veritatem et mansuetudinem et iustitiam. Et doceat te mirabilia dextera tua: 
\verse sagittae tuae acutae - populi sub te cadent - in corda inimicorum regis. 
\verse Sedes tua, Deus, in saeculum saeculi; sceptrum aequitatis sceptrum regni tui. 
\verse Dilexisti iustitiam et odisti iniquitatem, propterea unxit te Deus, Deus tuus, oleo laetitiae prae consortibus tuis. 
\verse Myrrha et aloe et casia omnia vestimenta tua; e domibus eburneis chordae delectant te. 
\verse Filiae regum in pretiosis tuis; astitit regina a dextris tuis ornata auro ex Ophir. - 
\verse Audi, filia, et vide et inclina aurem tuam et obliviscere populum tuum et domum patris tui; 
\verse et concupiscet rex speciem tuam. Quoniam ipse est dominus tuus, et adora eum. 
\verse Filia Tyri cum muneribus; vultum tuum deprecabuntur divites plebis. 
\verse Gloriosa nimis filia regis intrinsecus, texturis aureis circumamicta. 
\verse In vestibus variegatis adducetur regi; virgines post eam, proximae eius, afferuntur tibi. 
\verse Afferuntur in laetitia et exsultatione, adducuntur in domum regis. 
\verse Pro patribus tuis erunt tibi filii; constitues eos principes super omnem terram. 
\verse Memor ero nominis tui in omni generatione et generatione; propterea populi confitebuntur tibi in aeternum et in saeculum saeculi. 
\end{biblechapter}

\begin{biblechapter}  (45) 
\verse  Magistro chori. Filiorum Core. Secundum " Virgines... ". Canticum. 
\verse Deus est nobis refugium et virtus, adiutorium in tribulationibus inventus est nimis. 
\verse Propterea non timebimus, dum turbabitur terra, et transferentur montes in cor maris. 
\verse Fremant et intumescant aquae eius, conturbentur montes in elatione eius. 
\verse Fluminis rivi laetificant civitatem Dei, sancta tabernacula Altissimi. 
\verse Deus in medio eius, non commovebitur; adiuvabit eam Deus mane diluculo. 
\verse Fremuerunt gentes, commota sunt regna; dedit vocem suam, liquefacta est terra. 
\verse Dominus virtutum nobiscum, refugium nobis Deus Iacob. 
\verse Venite et videte opera Domini, quae posuit prodigia super terram. Auferet bella usque ad finem terrae, 
\verse arcum conteret et confringet arma et scuta comburet igne. 
\verse Vacate et videte quoniam ego sum Deus: exaltabor in gentibus et exaltabor in terra. 
\verse Dominus virtutum nobiscum, refugium nobis Deus Iacob. 
\end{biblechapter}

\begin{biblechapter}  (46) 
\verse  Magistro chori. Filiorum Core. PSALMUS. 
\verse Omnes gentes, plaudite manibus, iubilate Deo in voce exsultationis, 
\verse quoniam Dominus Altissimus, terribilis, rex magnus super omnem terram. 
\verse Subiecit populos nobis et gentes sub pedibus nostris. 
\verse Elegit nobis hereditatem nostram, gloriam Iacob, quem dilexit. 
\verse Ascendit Deus in iubilo, et Dominus in voce tubae. 
\verse Psallite Deo, psallite; psallite regi nostro, psallite. 
\verse Quoniam rex omnis terrae Deus, psallite sapienter. 
\verse Regnavit Deus super gentes, Deus sedet super sedem sanctam suam. 
\verse Principes populorum congregati sunt cum populo Dei Abraham, quoniam Dei sunt scuta terrae: vehementer elevatus est. 
\end{biblechapter}

\begin{biblechapter}  (47) 
\verse  Canticum. PSALMUS. Filiorum Core. 
\verse Magnus Dominus et laudabilis nimis in civitate Dei nostri. 
\verse Mons sanctus eius collis speciosus, exsultatio universae terrae. Mons Sion, extrema aquilonis, civitas regis magni. 
\verse Deus in domibus eius notus factus est ut refugium. 
\verse Quoniam ecce reges congregati sunt, convenerunt in unum. 
\verse Ipsi cum viderunt, sic admirati sunt, conturbati sunt, diffugerunt; 
\verse illic tremor apprehendit eos, dolores ut parturientis. 
\verse In spiritu orientis conteres naves Tharsis. 
\verse Sicut audivimus, sic vidimus in civitate Domini virtutum, in civitate Dei nostri; Deus fundavit eam in aeternum. 
\verse Recogitamus, Deus, misericordiam tuam in medio templi tui. 
\verse Secundum nomen tuum, Deus, sic et laus tua in fines terrae; iustitia plena est dextera tua. 
\verse Laetetur mons Sion, et exsultent filiae Iudae propter iudicia tua. 
\verse Circumdate Sion et complectimini eam, numerate turres eius. 
\verse Ponite corda vestra in virtute eius et percurrite domos eius, ut enarretis in progenie altera. 
\verse Quoniam hic est Deus, Deus noster in aeternum et in saeculum saeculi; ipse ducet nos in saecula. 
\end{biblechapter}

\begin{biblechapter}  (48) 
\verse  Magistro chori. Filiorum Core. PSALMUS. 
\verse Audite haec, omnes gentes; auribus percipite, omnes, qui habitatis orbem: 
\verse quique humiles et viri nobiles, simul in unum dives et pauper! 
\verse Os meum loquetur sapientiam, et meditatio cordis mei prudentiam. 
\verse Inclinabo in parabolam aurem meam, aperiam in psalterio aenigma meum. 
\verse Cur timebo in diebus malis, cum iniquitas supplantantium circumdabit me? 
\verse Qui confidunt in virtute sua et in multitudine divitiarum suarum gloriantur. 
\verse Etenim seipsum non redimet homo; non dabit Deo propitiationem suam. 
\verse Nimium est pretium redemptionis animae eius: ad ultimum deficiet, 
\verse ut vivat usque in finem nec videat interitum. 
\verse Et videbit sapientes morientes; simul insipiens et stultus peribunt et relinquent alienis divitias suas. 
\verse Sepulcra eorum domus illorum in aeternum; tabernacula eorum in progeniem et progeniem, etsi vocaverunt nominibus suis terras suas. 
\verse Et homo, cum sit in honore, non permanebit; comparatus est iumentis, quae pereunt, et similis factus est illis. 
\verse Haec via illorum, quorum fiducia in semetipsis, et finis eorum, qui complacent in ore suo. 
\verse Sicut oves in inferno positi sunt, mors depascet eos; descendent praecipites ad sepulcrum, et figura eorum erit in consumptionem: infernus habitaculum eorum. 
\verse Verumtamen Deus redimet animam meam, de manu inferi vere suscipiet me. 
\verse Ne timueris, cum dives factus fuerit homo, et cum multiplicata fuerit gloria domus eius, 
\verse quoniam, cum interierit, non sumet omnia, neque descendet cum eo gloria eius. 
\verse Cum animae suae in vita ipsius benedixerit: “Laudabunt te quod benefecisti tibi", 
\verse tamen introibit ad progeniem patrum suorum, qui in aeternum non videbunt lumen. 
\verse Homo, cum in honore esset, non intellexit; comparatus est iumentis, quae pereunt, et similis factus est illis. 
\end{biblechapter}

\begin{biblechapter}  (49) 
\verse  PSALMUS. Asaph. Deus deorum, Dominus, locutus est et vocavit terram a solis ortu usque ad occasum. 
\verse Ex Sion speciosa decore Deus illuxit, 
\verse Deus noster veniet et non silebit: ignis consumens est in conspectu eius, et in circuitu eius tempestas valida. 
\verse Advocabit caelum desursum et terram discernere populum suum: 
\verse “Congregate mihi sanctos meos, qui disposuerunt testamentum meum in sacrificio". 
\verse Et annuntiabunt caeli iustitiam eius, quoniam Deus iudex est. 
\verse “Audi, populus meus, et loquar, Israel, et testificabor adversum te: Deus, Deus tuus, ego sum. 
\verse Non in sacrificiis tuis arguam te; holocausta enim tua in conspectu meo sunt semper. 
\verse Non accipiam de domo tua vitulos neque de gregibus tuis hircos. 
\verse Quoniam meae sunt omnes ferae silvarum, iumentorum mille in montibus. 
\verse Cognovi omnia volatilia caeli; et, quod movetur in agro, meum est. 
\verse Si esuriero non dicam tibi; meus est enim orbis terrae et plenitudo eius. 
\verse Numquid manducabo carnes taurorum aut sanguinem hircorum potabo? 
\verse Immola Deo sacrificium laudis et redde Altissimo vota tua; 
\verse et invoca me in die tribulationis: eruam te, et honorificabis me". 
\verse Peccatori autem dixit Deus: “Quare tu enarras praecepta mea et assumis testamentum meum in os tuum? 
\verse Tu vero odisti disciplinam et proiecisti sermones meos retrorsum. 
\verse Si videbas furem, currebas cum eo; et cum adulteris erat portio tua. 
\verse Os tuum dimittebas ad malitiam, et lingua tua concinnabat dolos. 
\verse Sedens adversus fratrem tuum loquebaris et adversus filium matris tuae proferebas opprobrium. 
\verse Haec fecisti, et tacui. Existimasti quod eram tui similis. Arguam te et statuam illa contra faciem tuam. 
\verse Intellegite haec, qui obliviscimini Deum, ne quando rapiam, et non sit qui eripiat. 
\verse Qui immolabit sacrificium laudis, honorificabit me; et, qui immaculatus est in via, ostendam illi salutare Dei". 
\end{biblechapter}

\begin{biblechapter}  (50) 
\verse  Magistro chori. PSALMUS. David, 
\verse cum venit ad eum Nathan propheta, postquam cum Bethsabee peccavit. 
\verse Miserere mei, Deus, secundum misericordiam tuam; et secundum multitudinem miserationum tuarum dele iniquitatem meam. 
\verse Amplius lava me ab iniquitate mea et a peccato meo munda me. 
\verse Quoniam iniquitatem meam ego cognosco, et peccatum meum contra me est semper. 
\verse Tibi, tibi soli peccavi et malum coram te feci, ut iustus inveniaris in sententia tua et aequus in iudicio tuo. 
\verse Ecce enim in iniquitate generatus sum, et in peccato concepit me mater mea. 
\verse Ecce enim veritatem in corde dilexisti et in occulto sapientiam manifestasti mihi. 
\verse Asperges me hyssopo, et mundabor; lavabis me, et super nivem dealbabor. 
\verse Audire me facies gaudium et laetitiam, et exsultabunt ossa, quae contrivisti. 
\verse Averte faciem tuam a peccatis meis et omnes iniquitates meas dele. 
\verse Cor mundum crea in me, Deus, et spiritum firmum innova in visceribus meis. 
\verse Ne proicias me a facie tua et spiritum sanctum tuum ne auferas a me. 
\verse Redde mihi laetitiam salutaris tui et spiritu promptissimo confirma me. 
\verse Docebo iniquos vias tuas, et impii ad te convertentur. 
\verse Libera me de sanguinibus, Deus, Deus salutis meae, et exsultabit lingua mea iustitiam tuam. 
\verse Domine, labia mea aperies, et os meum annuntiabit laudem tuam. 
\verse Non enim sacrificio delectaris; holocaustum, si offeram, non placebit. 
\verse Sacrificium Deo spiritus contribulatus; cor contritum et humiliatum, Deus, non despicies. 
\verse Benigne fac, Domine, in bona voluntate tua Sion, ut aedificentur muri Ierusalem. 
\verse Tunc acceptabis sacrificium iustitiae, oblationes et holocausta; tunc imponent super altare tuum vitulos. 
\end{biblechapter}

\begin{biblechapter}  (51) 
\verse  Magistro chori. Maskil. David, 
\verse postquam Doeg Edomita ad Saul venit eique narravit dicens: " David intravit in domum Abimelech ". 
\verse Quid gloriaris in malitia, qui potens es iniquitate? 
\verse Tota die insidias cogitasti; lingua tua sicut novacula acuta, qui facis dolum. 
\verse Dilexisti malitiam super benignitatem, mendacium magis quam loqui aequitatem. 
\verse Dilexisti omnia verba perditionis, lingua dolosa. 
\verse Propterea Deus destruet te in finem; evellet te et emigrabit te de tabernaculo et radicem tuam de terra viventium. 
\verse Videbunt iusti et timebunt et super eum ridebunt: 
\verse “Ecce homo, qui non posuit Deum refugium suum, sed speravit in multitudine divitiarum suarum et praevaluit in insidiis suis". 
\verse Ego autem sicut virens oliva in domo Dei. Speravi in misericordia Dei in aeternum et in saeculum saeculi. 
\verse Confitebor tibi in saeculum, quia fecisti; et exspectabo nomen tuum, quoniam bonum est, in conspectu sanctorum tuorum. 
\end{biblechapter}

\begin{biblechapter}  (52) 
\verse  Magistro chori. Secundum " Mahalat ". Maskil. David. Dixit insipiens in corde suo: “Non est Deus". 
\verse Corrupti sunt et abominationes operati sunt; non est qui faciat bonum. 
\verse Deus de caelo prospexit super filios hominum, ut videat si est intellegens, aut requirens Deum. 
\verse Omnes declinaverunt, simul corrupti sunt; non est qui faciat bonum, non est usque ad unum. 
\verse Nonne scient omnes, qui operantur iniquitatem, qui devorant plebem meam ut cibum panis? Deum non invocaverunt; 
\verse illic trepidaverunt timore, et non erat timor. Quoniam Deus dissipavit ossa eorum, qui te obsidebant, confusi sunt, quoniam Deus sprevit eos. - 
\verse Quis dabit ex Sion salutare Israel? Cum converterit Deus captivitatem plebis suae, exsultabit Iacob, et laetabitur Israel. 
\end{biblechapter}

\begin{biblechapter}  (53) 
\verse  Magistro chori. Fidibus. Maskil. David, 
\verse postquam Ziphaei ad Saul venerunt dicentes: " Ecce David apud nos abditus latet ". 
\verse Deus, in nomine tuo salvum me fac et in virtute tua iudica me. 
\verse Deus, exaudi orationem meam, auribus percipe verba oris mei! 
\verse Quoniam superbi insurrexerunt adversum me, et fortes quaesierunt animam meam et non proposuerunt Deum ante conspectum suum. 
\verse Ecce enim Deus adiuvat me, et Dominus susceptor est animae meae. 
\verse Converte mala super inimicos meos et in veritate tua disperde illos. 
\verse Voluntarie sacrificabo tibi, confitebor nomini tuo, Domine, quoniam bonum est; 
\verse quoniam ex omni tribulatione eripuit me, et super inimicos meos despexit oculus meus. 
\end{biblechapter}

\begin{biblechapter}  (54) 
\verse  Magistro chori. Fidibus. Maskil. David. 
\verse Auribus percipe, Deus, orationem meam et ne abscondaris a deprecatione mea; 
\verse intende mihi et exaudi me. Excussus sum in meditatione mea et conturbatus sum 
\verse a voce inimici et a tribulatione peccatoris. Quoniam devolverunt in me iniquitatem et in ira molesti erant mihi. 
\verse Cor meum torquetur intra me, et formido mortis cecidit super me. 
\verse Timor et tremor venerunt super me, et contexit me pavor. - 
\verse Et dixi: “Quis dabit mihi pennas sicut columbae, et volabo et requiescam? 
\verse Ecce elongabo fugiens et manebo in solitudine. 
\verse Exspectabo eum, qui salvum me faciat a spiritu procellae et tempestate". 
\verse Dissipa, Domine, divide linguas eorum, quoniam vidi violentiam et contentionem in civitate. 
\verse Die ac nocte circumeunt eam super muros eius, 
\verse iniquitas et labor et insidiae in medio eius; et non defecit de plateis eius fraudulentia et dolus. 
\verse Quoniam si inimicus meus maledixisset mihi, sustinuissem utique; et si is qui oderat me, super me magnificatus fuisset, abscondissem me forsitan ab eo. 
\verse Tu vero, homo coaequalis meus, familiaris meus et notus meus, 
\verse qui simul habuimus dulce consortium: in domo Dei ambulavimus in concursu. 
\verse Veniat mors super illos, et descendant in infernum viventes, quoniam nequitiae in habitaculis eorum, in medio eorum. 
\verse Ego autem ad Deum clamabo, et Dominus salvabit me. 
\verse Vespere et mane et meridie meditabor et ingemiscam, et exaudiet vocem meam. 
\verse Redimet in pace animam meam ab his, qui impugnant me, quoniam in multis sunt adversum me. 
\verse Exaudiet Deus et humiliabit illos, qui est ante saecula. Non enim est illis commutatio, et non timuerunt Deum. 
\verse Extendit manum suam in socios; contaminavit foedus suum. 
\verse Lene super butyrum est os eius, pugna autem cor illius: molliti sunt sermones eius super oleum, et ipsi sunt gladii destricti. - 
\verse Iacta super Dominum curam tuam, et ipse te enutriet; non dabit in aeternum fluctuationem iusto. 
\verse Tu vero, Deus, deduces eos in puteum interitus. Viri sanguinum et dolosi non dimidiabunt dies suos; ego autem sperabo in te, Domine. 
\end{biblechapter}

\begin{biblechapter}  (55) 
\verse  Magistro chori. Secundum " Ionat elem rehoqim ". David. Miktam. Cum Gath Philistaei eum tenerent. 
\verse Miserere mei, Deus, quoniam conculcavit me homo, tota die impugnans oppressit me. 
\verse Conculcaverunt me inimici mei tota die, quoniam multi pugnant adversum me, Altissime. 
\verse In quacumque die timebo, ego in te sperabo. 
\verse In Deo, cuius laudabo sermonem, in Deo speravi; non timebo: quid faciet mihi caro? 
\verse Tota die rem meam perturbabant, adversum me omnes cogitationes eorum in malum. 
\verse Concitabant iurgia, insidiabantur, ipsi calcaneum meum observabant. Sicut quaesierunt animam meam, 
\verse ita pro iniquitate retribue illis, in ira populos prosterne, Deus. 
\verse Peregrinationes meas tu numerasti: pone lacrimas meas in utre tuo; nonne in supputatione tua? 
\verse Tunc convertentur inimici mei retrorsum, in quacumque die invocavero: ecce cognovi quoniam Deus meus es. 
\verse In Deo, cuius laudabo sermonem, in Domino, cuius laudabo sermonem, 
\verse in Deo speravi; non timebo: quid faciet mihi homo? 
\verse Super me sunt, Deus, vota tua; reddam laudationes tibi, 
\verse quoniam eripuisti animam meam de morte et pedes meos de lapsu, ut ambulem coram Deo in lumine viventium. 
\end{biblechapter}

\begin{biblechapter}  (56) 
\verse  Magistro chori. Secundum " Ne destruxeris ". David. Miktam. Quando a Saul in cavernam fugit. 
\verse Miserere mei, Deus, miserere mei, quoniam in te confugit anima mea; et in umbra alarum tuarum confugiam, donec transeant insidiae. 
\verse Clamabo ad Deum Altissimum, Deum, qui benefecit mihi. 
\verse Mittet de caelo et liberabit me; dabit in opprobrium conculcantes me. Mittet Deus misericordiam suam et veritatem suam. 
\verse Anima mea recumbit in medio catulorum leonum devorantium filios hominum. Dentes eorum arma et sagittae, et lingua eorum gladius acutus. 
\verse Exaltare super caelos, Deus, super omnem terram gloria tua. 
\verse Laqueum paraverunt pedibus meis, et incurvavit se anima mea; foderunt ante faciem meam foveam, et ipsi inciderunt in eam. 
\verse Paratum cor meum, Deus, paratum cor meum; 
\verse cantabo et psalmum dicam. Exsurge, gloria mea; exsurge, psalterium et cithara, excitabo auroram. 
\verse Confitebor tibi in populis, Domine, et psalmum dicam tibi in nationibus, 
\verse quoniam magnificata est usque ad caelos misericordia tua, et usque ad nubes veritas tua. 
\verse Exaltare super caelos, Deus, super omnem terram gloria tua. 
\end{biblechapter}

\begin{biblechapter}  (57) 
\verse  Magistro chori. Secundum " Ne destruxeris ". David. Miktam. 
\verse Numquid vere, potentes, iustitiam loquimini, recte iudicatis filios hominum? 
\verse Etenim in corde iniquitates operamini, in terra violentiam manus vestrae concinnant. 
\verse Alienati sunt peccatores ab utero; erraverunt a ventre, qui loquuntur falsa. 
\verse Venenum illis in similitudinem serpentis, sicut aspidis surdae et obturantis aures suas, 
\verse quae non exaudiet vocem incantantium et venefici incantantis sapienter. 
\verse Deus, contere dentes eorum in ore ipsorum; molas leonum confringe, Domine. 
\verse Diffluant tamquam aqua decurrens, sicut fenum conculcatum arescant. 
\verse Sicut limax, quae tabescens transit, sicut abortivum mulieris, quod non vidit solem. 
\verse Priusquam sentiant ollae vestrae rhamnum, sicut viventes, sicut ardor irae absorbet eos. 
\verse Laetabitur iustus, cum viderit vindictam, pedes suos lavabit in sanguine peccatoris. 
\verse Et dicet homo: “Utique est fructus iusto, utique est Deus iudicans eos in terra". 
\end{biblechapter}

\begin{biblechapter}  (58) 
\verse  Magistro chori. Secundum " Ne destruxeris ". David. Miktam. Quando Saul viros misit, qui domum observarent et eum occiderent. 
\verse Eripe me de inimicis meis, Deus meus, et ab insurgentibus in me protege me. 
\verse Eripe me de operantibus iniquitatem et de viris sanguinum salva me. 
\verse Quia ecce insidiati sunt animae meae, irruerunt in me fortes. 
\verse Neque delictum neque peccatum in me est, Domine; sine iniquitate mea currunt et praeparantur. Exsurge in occursum meum et vide; 
\verse et tu, Domine, Deus virtutum, Deus Israel, evigila ad visitandas omnes gentes; non miserearis omnibus, qui infideliter operantur. 
\verse Revertentur ad vesperam et latrabunt ut canes et circuibunt civitatem. 
\verse Ecce eructabunt ore suo, et gladius in labiis eorum: “Quis enim audit?". 
\verse Et tu, Domine, deridebis eos, subsannabis omnes gentes. 
\verse Fortitudo mea, tibi attendam, quia, Deus, praesidium meum es. 
\verse Deus meus, misericordia eius praeveniet me. Deus faciet, ut despiciam inimicos meos. 
\verse Ne occidas eos, ne quando obliviscatur populus meus; disperge illos in virtute tua et prosterne eos, protector meus, Domine. 
\verse Peccatum oris eorum, sermo labiorum ipsorum, et comprehendantur in superbia sua. Propter exsecrationem et mendacium, quod loquuntur, 
\verse consume eos in furore, consume, et non erunt; et scient quia Deus dominabitur Iacob et finium terrae. 
\verse Revertentur ad vesperam et latrabunt ut canes et circuibunt civitatem. 
\verse Ipsi errabunt ad manducandum; si vero non fuerint saturati, murmurabunt. 
\verse Ego autem cantabo fortitudinem tuam et exsultabo mane misericordiam tuam, quia factus es praesidium meum et refugium meum in die tribulationis meae. 
\verse Fortitudo mea, tibi psallam, quia, Deus, praesidium meum es: Deus meus misericordia mea. 
\end{biblechapter}

\begin{biblechapter}  (59) 
\verse  Magistro chori. Secundum " Lilium praecepti ". Miktam. David. Ad docendum. 
\verse Quando contra Aram Naharaim et Aram Soba egressus est, et quando Ioab reversus devicit Edom in valle Salis: duodecim milia (hominum). 
\verse Deus, reppulisti nos, destruxisti nos. Iratus es. Convertere ad nos! 
\verse Concussisti terram, confregisti eam; sana contritiones eius, quia commota est. 
\verse Ostendisti populo tuo dura, potasti nos vino vertiginis. 
\verse Dedisti metuentibus te signum, ut fugiant a facie arcus. 
\verse Ut liberentur dilecti tui, salvos fac dextera tua et exaudi nos. 
\verse Deus locutus est in sancto suo: “Laetabor et partibor Sichimam et convallem Succoth metibor. 
\verse Meus est Galaad, et meus est Manasses, et Ephraim fortitudo capitis mei. Iuda sceptrum meum, 
\verse Moab olla lavacri mei. Super Idumaeam extendam calceamentum meum, super Philistaeam vociferabor". 
\verse Quis adducet me in civitatem munitam? Quis deducet me usque in Idumaeam? 
\verse Nonne tu, Deus, qui reppulisti nos; et non egredieris, Deus, in virtutibus nostris? Da nobis auxilium de tribulatione, quia vana salus hominis. 
\verse In Deo faciemus virtutem, et ipse conculcabit tribulantes nos. 
\end{biblechapter}

\begin{biblechapter}  (60) 
\verse  Magistro chori. Fidibus. David. 
\verse Exaudi, Deus, deprecationem meam, intende orationi meae. 
\verse A finibus terrae ad te clamavi, dum anxiaretur cor meum. In petram inaccessam mihi deduc me! 
\verse Quia factus es spes mea, turris fortitudinis a facie inimici. 
\verse Inhabitabo in tabernaculo tuo in saecula, protegar in velamento alarum tuarum, 
\verse quoniam tu, Deus meus, exaudisti vota mea, dedisti hereditatem timentium nomen tuum. 
\verse Dies super dies regis adicies, annos eius usque in diem generationis et generationis. 
\verse Sedeat in aeternum in conspectu Dei; misericordia et veritas servent eum. 
\verse Sic psalmum dicam nomini tuo in saeculum saeculi, ut reddam vota mea de die in diem. 
\end{biblechapter}

\begin{biblechapter}  (61) 
\verse  Magistro chori. Secundum Iduthun. PSALMUS. David. 
\verse In Deo tantum quiesce, anima mea, ab ipso enim salutare meum. 
\verse Verumtamen ipse refugium meum et salutare meum, praesidium meum; non movebor amplius. 
\verse Quousque irruitis in hominem, contunditis universi vos tamquam parietem inclinatum et maceriam depulsam? 
\verse Verumtamen de excelso suo cogitaverunt depellere; delectabantur mendacio. Ore suo benedicebant et corde suo maledicebant. 
\verse In Deo tantum quiesce, anima mea, quoniam ab ipso patientia mea. 
\verse Verumtamen ipse Deus meus et salutare meum, praesidium meum; non movebor. 
\verse In Deo salutare meum et gloria mea; Deus fortitudinis meae, et refugium meum in Deo est. 
\verse Sperate in eo, omnis congregatio populi, effundite coram illo corda vestra; Deus refugium nobis. 
\verse Verumtamen vanitas filii Adam, mendacium filii hominum. In stateram si conscendant, super fumum leves sunt omnes. 
\verse Nolite sperare in violentia et in rapina nolite decipi; divitiae si affluant, nolite cor apponere. 
\verse Semel locutus est Deus, duo haec audivi: quia potestas Deo est, 
\verse et tibi, Domine, misericordia; quia tu reddes unicuique iuxta opera sua. 
\end{biblechapter}

\begin{biblechapter}  (62) 
\verse  PSALMUS. David, cum in deserto Iudae commoraretur. 
\verse Deus, Deus meus es tu, ad te de luce vigilo. Sitivit in te anima mea, te desideravit caro mea. In terra deserta et arida et inaquosa, 
\verse sic in sancto apparui tibi, ut viderem virtutem tuam et gloriam tuam. 
\verse Quoniam melior est misericordia tua super vitas, labia mea laudabunt te. 
\verse Sic benedicam te in vita mea et in nomine tuo levabo manus meas. 
\verse Sicut adipe et pinguedine repleatur anima mea, et labiis exsultationis laudabit os meum. 
\verse Cum memor ero tui super stratum meum, in matutinis meditabor de te, 
\verse quia fuisti adiutor meus, et in velamento alarum tuarum exsultabo. 
\verse Adhaesit anima mea post te, me suscepit dextera tua. 
\verse Ipsi vero in ruinam quaesierunt animam meam, introibunt in inferiora terrae, 
\verse tradentur in potestatem gladii, partes vulpium erunt. 
\verse Rex vero laetabitur in Deo; gloriabuntur omnes, qui iurant in eo, quia obstructum est os loquentium iniqua. 
\end{biblechapter}

\begin{biblechapter}  (63) 
\verse  Magistro chori. PSALMUS. David. 
\verse Exaudi, Deus, vocem meam in meditatione mea; a timore inimici custodi animam meam. 
\verse Protege me a conventu malignantium, a multitudine operantium iniquitatem. 
\verse Qui exacuerunt ut gladium linguas suas, intenderunt sagittas suas, venefica verba, 
\verse ut sagittent in occultis immaculatum. Subito sagittabunt eum et non timebunt, 
\verse firmaverunt sibi consilium nequam. Disputaverunt, ut absconderent laqueos, dixerunt: “Quis videbit eos?". 
\verse Excogitaverunt iniqua, perfecerunt excogitata consilia. Interiora hominis et cor eius abyssus. 
\verse Et sagittavit illos Deus; subito factae sunt plagae eorum, 
\verse et infirmavit eos lingua eorum. Caput movebunt omnes, qui videbunt eos, 
\verse et timebit omnis homo; et annuntiabunt opera Dei et facta eius intellegent. 
\verse Laetabitur iustus in Domino et sperabit in eo, et gloriabuntur omnes recti corde. 
\end{biblechapter}

\begin{biblechapter}  (64) 
\verse  Magistro chori. PSALMUS. David. Canticum. 
\verse Te decet hymnus, Deus, in Sion; et tibi reddetur votum in Ierusalem. 
\verse Qui audis orationem, ad te omnis caro veniet propter iniquitatem. 
\verse Etsi praevaluerunt super nos impietates nostrae, tu propitiaberis eis. 
\verse Beatus, quem elegisti et assumpsisti; inhabitabit in atriis tuis. Replebimur bonis domus tuae, sanctitate templi tui. 
\verse Mirabiliter in aequitate exaudies nos, Deus salutis nostrae, spes omnium finium terrae et maris longinqui. 
\verse Firmans montes in virtute tua, accinctus potentia. 
\verse Compescens sonitum maris, sonitum fluctuum eius et tumultum populorum. 
\verse Et timebunt, qui habitant terminos terrae, a signis tuis; exitus orientis et occidentis delectabis. 
\verse Visitasti terram et inebriasti eam; multiplicasti locupletare eam. Flumen Dei repletum est aquis; parasti frumenta illorum, quoniam ita parasti eam. 
\verse Sulcos eius irrigans, glebas eius complanans; imbribus emollis eam, benedicis germini eius. 
\verse Coronasti annum benignitate tua, et vestigia tua stillabunt pinguedinem. 
\verse Stillabunt pascua deserti, et exsultatione colles accingentur. 
\verse Induta sunt ovibus prata, et valles abundabunt frumento; clamabunt, etenim hymnum dicent. 
\end{biblechapter}

\begin{biblechapter}  (65) 
\verse  Magistro chori. Canticum. PSALMUS. Iubilate Deo, omnis terra, 
\verse psalmum dicite gloriae nominis eius, glorificate laudem eius. 
\verse Dicite Deo: “Quam terribilia sunt opera tua. Prae multitudine virtutis tuae blandientur tibi inimici tui. 
\verse Omnis terra adoret te et psallat tibi, psalmum dicat nomini tuo". 
\verse Venite et videte opera Dei, terribilis in adinventionibus super filios hominum. 
\verse Convertit mare in aridam, et in flumine pertransibunt pede; ibi laetabimur in ipso. 
\verse Qui dominatur in virtute sua in aeternum, oculi eius super gentes respiciunt; rebelles non exaltentur in semetipsis. 
\verse Benedicite, gentes, Deum nostrum et auditam facite vocem laudis eius; 
\verse qui posuit animam nostram ad vitam et non dedit in commotionem pedes nostros. 
\verse Quoniam probasti nos, Deus; igne nos examinasti, sicut examinatur argentum. 
\verse Induxisti nos in laqueum, posuisti tribulationes in dorso nostro. 
\verse Imposuisti homines super capita nostra, transivimus per ignem et aquam, et eduxisti nos in refrigerium. 
\verse Introibo in domum tuam in holocaustis; reddam tibi vota mea, 
\verse quae protulerunt labia mea, et locutum est os meum in tribulatione mea. 
\verse Holocausta medullata offeram tibi cum incenso arietum, offeram tibi boves cum hircis. 
\verse Venite, audite, et narrabo, omnes, qui timetis Deum, quanta fecit animae meae. 
\verse Ad ipsum ore meo clamavi et exaltavi in lingua mea. 
\verse Iniquitatem si aspexi in corde meo, non exaudiet Dominus. 
\verse Propterea exaudivit Deus, attendit voci deprecationis meae. 
\verse Benedictus Deus, qui non amovit orationem meam et misericordiam suam a me. 
\end{biblechapter}

\begin{biblechapter}  (66) 
\verse  Magistro chori. Fidibus. PSALMUS. Canticum. 
\verse Deus misereatur nostri et benedicat nobis; illuminet vultum suum super nos, 
\verse ut cognoscatur in terra via tua, in omnibus gentibus salutare tuum. 
\verse Confiteantur tibi populi, Deus; confiteantur tibi populi omnes. 
\verse Laetentur et exsultent gentes, quoniam iudicas populos in aequitate et gentes in terra dirigis. 
\verse Confiteantur tibi populi, Deus; confiteantur tibi populi omnes. 
\verse Terra dedit fructum suum; benedicat nos Deus, Deus noster, 
\verse benedicat nos Deus, et metuant eum omnes fines terrae. 
\end{biblechapter}

\begin{biblechapter}  (67) 
\verse  Magistro chori. David. PSALMUS. Canticum. 
\verse Exsurgit Deus, et dissipantur inimici eius; et fugiunt, qui oderunt eum, a facie eius. 
\verse Sicut dissipatur fumus, tu dissipas; sicut fluit cera a facie ignis, sic pereunt peccatores a facie Dei. 
\verse Et iusti laetentur et exsultent in conspectu Dei et delectentur in laetitia. 
\verse Cantate Deo, psalmum dicite nomini eius; iter facite ei, qui fertur super nubes: Dominus nomen illi. Iubilate in conspectu eius; 
\verse pater orphanorum et iudex viduarum, Deus in habitaculo sancto suo. 
\verse Deus, qui inhabitare facit desolatos in domo, qui educit vinctos in prosperitatem; verumtamen rebelles habitabunt in arida terra. - 
\verse Deus, cum egredereris in conspectu populi tui, cum pertransires in deserto, 
\verse terra mota est, etiam caeli distillaverunt a facie Dei Sinai, a facie Dei Israel. 
\verse Pluviam voluntariam effundebas, Deus; hereditatem tuam infirmatam, tu refecisti eam. 
\verse Animalia tua habitabant in ea, parasti in bonitate tua pauperi, Deus. 
\verse Dominus dat verbum; virgines annuntiantes bona sunt agmen ingens: 
\verse “Reges exercituum fugiunt, fugiunt, et species domus dividit spolia. 
\verse Et vos dormitis inter medias caulas: alae columbae nitent argento, et pennae eius pallore auri. 
\verse Dum dispergit Omnipotens reges super eam, nive dealbatur Selmon". 
\verse Mons Dei mons Basan, mons cacuminum mons Basan. 
\verse Ut quid invidetis, montes cacuminum, monti, in quo beneplacitum est Deo inhabitare? Etenim Dominus habitabit in finem. 
\verse Currus Dei decem milia milium: Dominus venit de Sinai in sancta. 
\verse Ascendisti in altum, captivam duxisti captivitatem; accepisti in donum homines, ut etiam rebelles habitent apud Dominum Deum. 
\verse Benedictus Dominus die cotidie; portabit nos Deus salutarium nostrorum. 
\verse Deus noster, Deus ad salvandum; et Domini, Domini exitus mortis. 
\verse Verumtamen Deus confringet capita inimicorum suorum, verticem capillatum perambulantium in delictis suis. 
\verse Dixit Dominus: “Ex Basan reducam, reducam de profundo maris, 
\verse ut intingatur pes tuus in sanguine, lingua canum tuorum ex inimicis portionem inveniat". 
\verse Viderunt ingressus tuos, Deus, ingressus Dei mei, regis mei in sancta. 
\verse Praecedunt cantores, postremi veniunt psallentes. in medio iuvenculae tympanistriae. 
\verse “In ecclesiis benedicite Deo, Domino, vos de fontibus Israel". 
\verse Ibi Beniamin adulescentulus ducens eos, principes Iudae cum turma sua, principes Zabulon, principes Nephthali. 
\verse Manda, Deus, virtuti tuae; confirma hoc, Deus, quod operatus es in nobis. 
\verse A templo tuo in Ierusalem tibi afferent reges munera. 
\verse Increpa feram arundinis, congregationem taurorum in vitulis populorum: prosternant se cum laminis argenti. Dissipa gentes, quae bella volunt. 
\verse Venient optimates ex Aegypto, Aethiopia praeveniet manus suas Deo. 
\verse Regna terrae, cantate Deo, psallite Domino, psallite Deo, 
\verse qui fertur super caelum caeli ad orientem; ecce dabit vocem suam, vocem virtutis. 
\verse Tribuite virtutem Deo. Super Israel magnificentia eius, et virtus eius in nubibus. 
\verse Mirabilis, Deus, de sanctuario tuo! Deus Israel ipse tribuet virtutem et fortitudinem plebi suae. Benedictus Deus! 
\end{biblechapter}

\begin{biblechapter}  (68) 
\verse  Magistro chori. Secundum " Lilia... ". David. 
\verse Salvum me fac, Deus, quoniam venerunt aquae usque ad guttur meum. 
\verse Infixus sum in limo profundi, et non est substantia; veni in profunda aquarum, et fluctus demersit me. 
\verse Laboravi clamans, raucae factae sunt fauces meae; defecerunt oculi mei, dum spero in Deum meum. 
\verse Multiplicati sunt super capillos capitis mei, qui oderunt me gratis. Confortati sunt, qui persecuti sunt me inimici mei mendaces; quae non rapui, tunc exsolvebam. 
\verse Deus, tu scis insipientiam meam, et delicta mea a te non sunt abscondita. 
\verse Non erubescant in me, qui exspectant te, Domine, Domine virtutum. Non confundantur super me, qui quaerunt te, Deus Israel. 
\verse Quoniam propter te sustinui opprobrium, operuit confusio faciem meam; 
\verse extraneus factus sum fratribus meis et peregrinus filiis matris meae. 
\verse Quoniam zelus domus tuae comedit me, et opprobria exprobrantium tibi ceciderunt super me. 
\verse Et flevi in ieiunio animam meam, et factum est in opprobrium mihi. 
\verse Et posui vestimentum meum cilicium, et factus sum illis in parabolam. 
\verse Adversum me loquebantur, qui sedebant in porta, et in me canebant, qui bibebant vinum. 
\verse Ego vero orationem meam ad te, Domine, in tempore beneplaciti, Deus. In multitudine misericordiae tuae exaudi me, in veritate salutis tuae. 
\verse Eripe me de luto, ut non infigar, eripiar ab iis, qui oderunt me, et de profundis aquarum. 
\verse Non me demergat fluctus aquarum, neque absorbeat me profundum, neque urgeat super me puteus os suum. 
\verse Exaudi me, Domine, quoniam benigna est misericordia tua; secundum multitudinem miserationum tuarum respice in me. 
\verse Et ne avertas faciem tuam a puero tuo; quoniam tribulor, velociter exaudi me. 
\verse Accede ad animam meam, vindica eam, propter inimicos meos redime me. 
\verse Tu scis opprobrium meum et confusionem meam et reverentiam meam. - In conspectu tuo sunt omnes, qui tribulant me; 
\verse opprobrium contrivit cor meum, et elangui. Et sustinui, qui simul contristaretur, et non fuit, et qui consolaretur, et non inveni. 
\verse Et dederunt in escam meam fel et in siti mea potaverunt me aceto. 
\verse Fiat mensa eorum coram ipsis in laqueum et in retributiones et in scandalum. 
\verse Obscurentur oculi eorum, ne videant, et lumbos eorum semper infirma. 
\verse Effunde super eos iram tuam, et furor irae tuae comprehendat eos. 
\verse Fiat commoratio eorum deserta, et in tabernaculis eorum non sit qui inhabitet. 
\verse Quoniam, quem tu percussisti, persecuti sunt, et super dolorem eius, quem vulnerasti, addiderunt. 
\verse Appone iniquitatem super iniquitatem eorum, et non veniant ad iustitiam tuam. 
\verse Deleantur de libro viventium et cum iustis non scribantur. 
\verse Ego autem sum pauper et dolens; salus tua, Deus, suscipit me. 
\verse Laudabo nomen Dei cum cantico et magnificabo eum in laude. 
\verse Et placebit Domino super taurum, super vitulum cornua producentem et ungulas. 
\verse Videant humiles et laetentur; quaerite Deum, et vivet cor vestrum, 
\verse quoniam exaudivit pauperes Dominus et vinctos suos non despexit. 
\verse Laudent illum caeli et terra, maria et omnia reptilia in eis. 
\verse Quoniam Deus salvam faciet Sion et aedificabit civitates Iudae; et inhabitabunt ibi et possidebunt eam. 
\verse Et semen servorum eius hereditabunt eam; et, qui diligunt nomen eius, habitabunt in ea. 
\end{biblechapter}

\begin{biblechapter}  (69) 
\verse  Magistro chori. David. Ad commemorandum. 
\verse Deus, in adiutorium meum intende; Domine, ad adiuvandum me festina. 
\verse Confundantur et revereantur, qui quaerunt animam meam. Avertantur retrorsum et erubescant, qui volunt mihi mala. 
\verse Convertantur propter confusionem suam, qui dicunt mihi: “Euge, euge". 
\verse Exsultent et laetentur in te omnes, qui quaerunt te; et dicant semper: “Magnificetur Deus", qui diligunt salutare tuum. 
\verse Ego vero egenus et pauper sum; Deus, ad me festina. Adiutor meus et liberator meus es tu; Domine, ne moreris. 
\end{biblechapter}

\begin{biblechapter}  (70) 
\verse In te, Domine, speravi, non confundar in aeternum. 
\verse In iustitia tua libera me et eripe me; inclina ad me aurem tuam et salva me. 
\verse Esto mihi in rupem praesidii et in domum munitam, ut salvum me facias, quoniam fortitudo mea et refugium meum es tu. 
\verse Deus meus, eripe me de manu peccatoris et de manu contra legem agentis et iniqui. 
\verse Quoniam tu es exspectatio mea, Domine; Domine, spes mea a iuventute mea. 
\verse Super te innixus sum ex utero, de ventre matris meae tu es susceptor meus; in te laus mea semper. 
\verse Tamquam prodigium factus sum multis, et tu adiutor fortis. - 
\verse Repleatur os meum laude tua, tota die magnitudine tua. 
\verse Ne proicias me in tempore senectutis; cum defecerit virtus mea, ne derelinquas me. 
\verse Quia dixerunt inimici mei mihi, et, qui observabant animam meam, consilium fecerunt in unum 
\verse dicentes: “Deus dereliquit eum! Persequimini et comprehendite eum, quia non est qui eripiat". 
\verse Deus, ne elongeris a me; Deus meus, in auxilium meum festina. 
\verse Confundantur et deficiant adversantes animae meae; operiantur confusione et pudore, qui quaerunt mala mihi. 
\verse Ego autem semper sperabo et adiciam super omnem laudem tuam. 
\verse Os meum annuntiabit iustitiam tuam, tota die salutare tuum: quae dinumerare nescivi. 
\verse Veniam ad potentias Domini; Domine, memorabor iustitiae tuae solius. 
\verse Deus, docuisti me a iuventute mea; et usque nunc annuntiabo mirabilia tua. 
\verse Et usque in senectam et senium, Deus, ne derelinquas me, donec annuntiem brachium tuum generationi omni, quae ventura est. Potentia tua  
\verse et iustitia tua, Deus, usque in altissima, qui fecisti magnalia: Deus, quis similis tibi? 
\verse Quantas ostendisti mihi tribulationes multas et malas; iterum vivificasti me et de abyssis terrae iterum reduxisti me. 
\verse Multiplicabis magnitudinem meam et conversus consolaberis me. 
\verse Nam et ego confitebor tibi in psalterio veritatem tuam, Deus meus; psallam tibi in cithara, Sanctus Israel. 
\verse Exsultabunt labia mea, cum cantavero tibi, et anima mea, quam redemisti; 
\verse sed et lingua mea tota die meditabitur iustitiam tuam, cum confusi et reveriti fuerint, qui quaerunt mala mihi. 
\end{biblechapter}

\begin{biblechapter}  (71) 
\verse Salomonis. Deus, iudicium tuum regi da et iustitiam tuam filio regis; 
\verse iudicet populum tuum in iustitia et pauperes tuos in iudicio. 
\verse Afferant montes pacem populo, et colles iustitiam. 
\verse Iudicabit pauperes populi et salvos faciet filios inopis et humiliabit calumniatorem. 
\verse Et permanebit cum sole et ante lunam in generatione et generationem. 
\verse Descendet sicut pluvia in gramen, et sicut imber irrigans terram. 
\verse Florebit in diebus eius iustitia et abundantia pacis, donec auferatur luna. 
\verse Et dominabitur a mari usque ad mare et a flumine usque ad terminos orbis terrarum. 
\verse Coram illo procident incolae deserti, et inimici eius terram lingent. 
\verse Reges Tharsis et insulae munera offerent, reges Arabum et Saba dona adducent. 
\verse Et adorabunt eum omnes reges, omnes gentes servient ei. 
\verse Quia liberabit inopem clamantem et pauperem, cui non erat adiutor. 
\verse Parcet pauperi et inopi et animas pauperum salvas faciet. 
\verse Ex oppressione et violentia redimet animas eorum, et pretiosus erit sanguis eorum coram illo. - 
\verse Et vivet, et dabitur ei de auro Arabiae, et orabunt pro ipso semper; tota die benedicent ei. 
\verse Et erit ubertas frumenti in terra, in summis montium fluctuabit, sicut Libanus fructus eius; et florebunt de civitate sicut fenum terrae. 
\verse Sit nomen eius benedictum in saecula, ante solem permanebit nomen eius. Et benedicentur in ipso omnes tribus terrae, omnes gentes magnificabunt eum. 
\verse Benedictus Dominus Deus, Deus Israel, qui facit mirabilia solus. 
\verse Et benedictum nomen maiestatis eius in aeternum; et replebitur maiestate eius omnis terra. Fiat, fiat. 
\end{biblechapter}

\begin{biblechapter} 
\end{biblechapter}

\begin{biblechapter}  (72) 
\verse  PSALMUS. Asaph. Quam bonus rectis est Deus, Deus his, qui mundo sunt corde! 
\verse Mei autem paene moti sunt pedes, paene effusi sunt gressus mei, 
\verse quia zelavi super gloriantes, pacem peccatorum videns. 
\verse Quia non sunt eis impedimenta, sanus et pinguis est venter eorum. 
\verse In labore mortalium non sunt et cum hominibus non flagellantur. 
\verse Ideo quasi torques est eis superbia, et tamquam indumentum operuit eos violentia. 
\verse Prodit quasi ex adipe iniquitas eorum, erumpunt cogitationes cordis. 
\verse Subsannaverunt et locuti sunt nequitiam, iniquitatem ab excelso locuti sunt. 
\verse Posuerunt in caelo os suum, et lingua eorum transivit in terra. 
\verse Ideo in alto sedent, et aquae plenae non pervenient ad eos. 
\verse Et dixerunt: “Quomodo scit Deus, et si est scientia in Excelso?". 
\verse Ecce ipsi peccatores et abundantes in saeculo multiplicaverunt divitias. 
\verse Et dixi: “Ergo sine causa mundavi cor meum et lavi in innocentia manus meas; 
\verse et fui flagellatus tota die, et castigatio mea in matutinis". 
\verse Si dixissem: “Loquar ut illi", ecce generationem filiorum tuorum prodidissem. 
\verse Et cogitabam, ut cognoscerem hoc; labor erat in oculis meis, 
\verse donec intravi in sanctuarium Dei et intellexi novissima eorum. 
\verse Verumtamen in lubrico posuisti eos, deiecisti eos in ruinas. 
\verse Quomodo facti sunt in desolationem! Subito defecerunt, perierunt prae horrore. 
\verse Velut somnium evigilantis, Domine, surgens imaginem ipsorum contemnes. 
\verse Quia exacerbatum est cor meum, et renes mei compuncti sunt; 
\verse et ego insipiens factus sum et nescivi: ut iumentum factus sum apud te. 
\verse Ego autem semper tecum; tenuisti manum dexteram meam. 
\verse In consilio tuo deduces me et postea cum gloria suscipies me. 
\verse Quis enim mihi est in caelo? Et tecum nihil volui super terram. 
\verse Defecit caro mea et cor meum; Deus cordis mei, et pars mea Deus in aeternum. 
\verse Quia ecce, qui elongant se a te, peribunt; perdidisti omnes, qui fornicantur abs te. 
\verse Mihi autem adhaerere Deo bonum est, ponere in Domino Deo spem meam, ut annuntiem omnes operationes tuas in portis filiae Sion. 
\end{biblechapter}

\begin{biblechapter}  (73) 
\verse  Maskil. Asaph. Ut quid, Deus, reppulisti in finem, iratus est furor tuus super oves pascuae tuae? 
\verse Memor esto congregationis tuae, quam possedisti ab initio. Redemisti virgam hereditatis tuae: mons Sion, in quo habitasti. 
\verse Leva gressus tuos in ruinas sempiternas: omnia vastavit inimicus in sancto. 
\verse Rugierunt, qui oderunt te, in medio congregationis tuae; posuerunt signa sua in signa. 
\verse Visi sunt quasi in altum securim vibrantes in silva condensa. 
\verse Exciderunt ianuas eius in idipsum; in securi et ascia deiecerunt. 
\verse Incenderunt igni sanctuarium tuum, in terram polluerunt tabernaculum nominis tui; 
\verse dixerunt in corde suo: “Opprimamus eos simul". Combusserunt omnes congregationes Dei in terra. 
\verse Signa nostra non vidimus; iam non est propheta, et apud nos non est qui cognoscat amplius. 
\verse Usquequo, Deus, improperabit inimicus, spernet adversarius nomen tuum in finem? 
\verse Ut quid avertis manum tuam et tenes dexteram tuam in medio sinu tuo? 
\verse Deus autem rex noster ante saecula, operatus est salutes in medio terrae. 
\verse Tu conscidisti in virtute tua mare, contribulasti capita draconum in aquis. 
\verse Tu confregisti capita Leviathan, dedisti eum escam monstris maris. 
\verse Tu dirupisti fontes et torrentes; tu siccasti fluvios perennes. 
\verse Tuus est dies, et tua est nox, tu fabricatus es luminaria et solem. 
\verse Tu statuisti omnes terminos terrae, aestatem et hiemem, tu plasmasti ea. 
\verse Memor esto huius: inimicus improperavit Domino, et populus insipiens sprevit nomen tuum. 
\verse Ne tradas bestiis animas confitentes tibi et animas pauperum tuorum ne obliviscaris in finem. 
\verse Respice in testamentum, quia repleta sunt latibula terrae tentoriis violentiae. 
\verse Ne revertatur humilis factus confusus; pauper et inops laudabunt nomen tuum. 
\verse Exsurge, Deus, iudica causam tuam; memor esto improperiorum tuorum, quae ab insipiente fiunt tota die. 
\verse Ne obliviscaris voces inimicorum tuorum; tumultus adversariorum tuorum ascendit semper. 
\end{biblechapter}

\begin{biblechapter}  (74) 
\verse  Magistro chori. Secundum " Ne destruxeris ". PSALMUS. Asaph. Canticum. 
\verse Confitebimur tibi, Deus; confitebimur et invocabimus nomen tuum: narrabimus mirabilia tua. 
\verse Cum statuero tempus, ego iustitias iudicabo. 
\verse Si liquefacta est terra et omnes, qui habitant in ea, ego confirmavi columnas eius. 
\verse Dixi gloriantibus: “Nolite gloriari!" et delinquentibus: “Nolite exaltare cornu! 
\verse Nolite exaltare in altum cornu vestrum; nolite loqui adversus Deum proterva". 
\verse Quia neque ab oriente neque ab occidente neque a desertis exaltatio. 
\verse Quoniam Deus iudex est: hunc humiliat et hunc exaltat. 
\verse Quia calix in manu Domini vini meri plenus mixto. Et inclinavit ex hoc in hoc; verumtamen usque ad faeces epotabunt, bibent omnes peccatores terrae. 
\verse Ego autem annuntiabo in saeculum, cantabo Deo Iacob. 
\verse Et omnia cornua peccatorum confringam, et exaltabuntur cornua iusti. 
\end{biblechapter}

\begin{biblechapter}  (75) 
\verse  Magistro chori. Fidibus. PSALMUS. Asaph. Canticum. 
\verse Notus in Iudaea Deus, in Israel magnum nomen eius. 
\verse Et est in Salem tabernaculum eius, et habitatio eius in Sion. 
\verse Ibi confregit coruscationes arcus, scutum, gladium et bellum. 
\verse Illuminans tu, Mirabilis, a montibus direptionis. 
\verse Spoliati sunt potentes corde, dormierunt somnum suum, et non invenerunt omnes viri fortes manus suas. 
\verse Ab increpatione tua, Deus Iacob, dormitaverunt auriga et equus. 
\verse Tu terribilis es, et quis resistet tibi? Ex tunc ira tua. 
\verse De caelo auditum fecisti iudicium; terra tremuit et quievit, 
\verse cum exsurgeret in iudicium Deus, ut salvos faceret omnes mansuetos terrae. 
\verse Quoniam furor hominis confitebitur tibi, et reliquiae furoris diem festum agent tibi. 
\verse Vovete et reddite Domino Deo vestro; omnes in circuitu eius afferant munera Terribili, 
\verse ei, qui aufert spiritum principum, terribili apud reges terrae. 
\end{biblechapter}

\begin{biblechapter}  (76) 
\verse  Magistro chori. Secundum Idithun. Asaph. PSALMUS. 
\verse Voce mea ad Dominum clamavi; voce mea ad Deum, et intendit mihi. 
\verse In die tribulationis meae Deum exquisivi, manus meae nocte expansae sunt et non fatigantur. Renuit consolari anima mea; 
\verse memor sum Dei et ingemisco, exerceor, et deficit spiritus meus. 
\verse Vigiles tenuisti palpebras oculi mei; turbatus sum et non sum locutus. 
\verse Cogitavi dies antiquos et annos aeternos in mente habui. 
\verse Meditatus sum nocte cum corde meo et exercitabar et scobebam spiritum meum. 
\verse Numquid in aeternum proiciet Deus, aut non apponet, ut complacitior sit adhuc? 
\verse Aut deficiet in finem misericordia sua, cessabit verbum a generatione in generationem? 
\verse Aut obliviscetur misereri Deus, aut continebit in ira sua misericordias suas? 
\verse Et dixi: “Hoc vulnus meum: mutatio dexterae Excelsi". 
\verse Memor ero operum Domini, memor ero ab initio mirabilium tuorum. 
\verse Et meditabor in omnibus operibus tuis et in adinventionibus tuis exercebor. 
\verse Deus, in sancto via tua; quis deus magnus sicut Deus noster? 
\verse Tu es Deus, qui facis mirabilia, notam fecisti in populis virtutem tuam. 
\verse Redemisti in brachio tuo populum tuum, filios Iacob et Ioseph. 
\verse Viderunt te aquae, Deus, viderunt te aquae et doluerunt; etenim commotae sunt abyssi. 
\verse Effuderunt aquas nubila, vocem dederunt nubes, etenim sagittae tuae transeunt. 
\verse Vox tonitrui tui in rota; illuxerunt coruscationes tuae orbi terrae, commota est et contremuit terra. 
\verse In mari via tua, et semitae tuae in aquis multis; et vestigia tua non cognoscuntur. 
\verse Deduxisti sicut oves populum tuum in manu Moysi et Aaron. 
\end{biblechapter}

\begin{biblechapter}  (77) 
\verse  Maskil. Asaph. Attendite, popule meus, doctrinam meam; inclinate aurem vestram in verba oris mei. 
\verse Aperiam in parabolis os meum, eloquar arcana aetatis antiquae. 
\verse Quanta audivimus et cognovimus ea, et patres nostri narraverunt nobis, 
\verse non occultabimus a filiis eorum, generationi alteri narrantes laudes Domini et virtutes eius et mirabilia eius, quae fecit. 
\verse Constituit testimonium in Iacob et legem posuit in Israel; quanta mandaverat patribus nostris nota facere ea filiis suis, 
\verse ut cognoscat generatio altera, filii, qui nascentur. Exsurgent et narrabunt filiis suis, 
\verse ut ponant in Deo spem suam et non obliviscantur operum Dei et mandata eius custodiant. 
\verse Ne fiant sicut patres eorum, generatio rebellis et exasperans; generatio, quae non firmavit cor suum, et non fuit fidelis Deo spiritus eius. 
\verse Filii Ephraim, intendentes et mittentes arcum, conversi sunt in die belli. 
\verse Non custodierunt testamentum Dei et in lege eius renuerunt ambulare. 
\verse Et obliti sunt factorum eius et mirabilium eius, quae ostendit eis. 
\verse Coram patribus eorum fecit mirabilia in terra Aegypti, in campo Taneos. 
\verse Scidit mare et perduxit eos et statuit aquas quasi in utre. 
\verse Et deduxit eos in nube per diem et per totam noctem in illuminatione ignis. 
\verse Scidit petram in eremo et adaquavit eos velut abyssus multa. 
\verse Et eduxit rivulos de petra et deduxit tamquam flumina aquas. 
\verse Et apposuerunt adhuc peccare ei, in iram excitaverunt Excelsum in inaquoso. 
\verse Et tentaverunt Deum in cordibus suis, petentes escas animabus suis; 
\verse et contra Deum locuti sunt, dixerunt: “Numquid poterit Deus parare mensam in deserto?". 
\verse Ecce percussit petram, et fluxerunt aquae, et torrentes inundaverunt. “Numquid et panem poterit dare aut parare carnes populo suo?". 
\verse Ideo audivit Dominus et exarsit, et ignis accensus est in Iacob, et ira ascendit in Israel. 
\verse Quia non crediderunt in Deo nec speraverunt in salutari eius. 
\verse Verumtamen mandavit nubibus desuper et ianuas caeli aperuit; 
\verse et pluit illis manna ad manducandum et panem caeli dedit eis: 
\verse panem angelorum manducavit homo; cibaria misit eis ad abundantiam. 
\verse Excitavit austrum in caelo et induxit in virtute sua africum; 
\verse et pluit super eos sicut pulverem carnes et sicut arenam maris volatilia pennata: 
\verse et ceciderunt in medio castrorum eorum, circa tabernacula eorum. 
\verse Et manducaverunt et saturati sunt nimis, et desiderium eorum attulit eis. 
\verse Nondum recesserant a desiderio suo, adhuc escae eorum erant in ore ipsorum, 
\verse et ira Dei ascendit super eos et occidit pingues eorum et electos Israel prostravit. 
\verse In omnibus his peccaverunt adhuc et non crediderunt in mirabilibus eius; 
\verse et consumpsit in halitu dies eorum et annos eorum cum festinatione. 
\verse Cum occideret eos, quaerebant eum et conversi veniebant diluculo ad eum; 
\verse et rememorati sunt quia Deus adiutor est eorum, et Deus Excelsus redemptor eorum est. 
\verse Et suaserunt ei in ore suo et lingua sua mentiti sunt ei; 
\verse cor autem eorum non erat rectum cum eo, nec fideles erant in testamento eius. 
\verse Ipse autem est misericors et propitiatur iniquitati et non disperdit. Saepe avertit iram suam et non accendit omnem furorem suum. 
\verse Et recordatus est quia caro sunt, spiritus vadens et non rediens. 
\verse Quoties exacerbaverunt eum in deserto, in iram concitaverunt eum in inaquoso! 
\verse Et reversi sunt et tentaverunt Deum et Sanctum Israel exacerbaverunt. 
\verse Non sunt recordati manus eius, diei, qua redemit eos de manu tribulantis. 
\verse Cum posuit in Aegypto signa sua et prodigia sua in campo Taneos. 
\verse Convertit in sanguinem flumina eorum et rivulos eorum, ne biberent. 
\verse Misit in eos coenomyiam et comedit eos, ranam et perdidit eos. 
\verse Dedit brucho fructus eorum, labores eorum locustae. 
\verse Occidit in grandine vineas eorum, moros eorum in pruina. 
\verse Tradidit grandini iumenta eorum et greges eorum flammae ignis. 
\verse Misit in eos ardorem irae suae, indignationem et comminationem et angustiam, immissionem angelorum malorum. 
\verse Complanavit semitam irae suae; non pepercit a morte animabus eorum et vitam eorum in peste conclusit. 
\verse Percussit omne primogenitum in terra Aegypti, primitias roboris eorum in tabernaculis Cham. 
\verse Abstulit sicut oves populum suum et perduxit eos tamquam gregem in deserto. 
\verse Deduxit eos in spe, et non timuerunt, et inimicos eorum operuit mare. 
\verse Et induxit eos in fines sanctificationis suae, in montem, quem acquisivit dextera eius. 
\verse Et eiecit a facie eorum gentes et divisit eis terram in funiculo hereditatis et habitare fecit in tabernaculis eorum tribus Israel. 
\verse Et tentaverunt et exacerbaverunt Deum Excelsum et testimonia eius non custodierunt. 
\verse Recesserunt et praevaricati sunt, quemadmodum patres eorum; conversi sunt retro ut arcus pravus. 
\verse In iram concitaverunt eum in collibus suis et in sculptilibus suis ad aemulationem eum provocaverunt. 
\verse Audivit Deus et exarsit et sprevit valde Israel. 
\verse Et reppulit habitaculum Silo, tabernaculum, ubi habitavit in hominibus. 
\verse Et tradidit in captivitatem virtutem suam et pulchritudinem suam in manus inimici. 
\verse Et conclusit in gladio populum suum et in hereditatem suam exarsit. 
\verse Iuvenes eorum comedit ignis, et virgines eorum non sunt desponsatae. 
\verse Sacerdotes eorum in gladio ceciderunt, et viduae eorum non plorabantur. 
\verse Et excitatus est tamquam dormiens Dominus, tamquam potens crapulatus a vino. 
\verse Et percussit inimicos suos in posteriora, opprobrium sempiternum dedit illis. 
\verse Et reppulit tabernaculum Ioseph et tribum Ephraim non elegit, 
\verse sed elegit tribum Iudae, montem Sion, quem dilexit. 
\verse Et aedificavit sicut excelsum sanctuarium suum, sicut terram, quam fundavit in saecula. 
\verse Et elegit David servum suum et sustulit eum de gregibus ovium, 
\verse de post fetantes accepit eum: pascere Iacob populum suum et Israel hereditatem suam. 
\verse Et pavit eos in innocentia cordis sui et in prudentia manuum suarum deduxit eos. 
\end{biblechapter}

\begin{biblechapter}  (78) 
\verse  PSALMUS. Asaph. Deus, venerunt gentes in hereditatem tuam, polluerunt templum sanctum tuum, posuerunt Ierusalem in ruinas. 
\verse Dederunt morticina servorum tuorum escas volatilibus caeli, carnes sanctorum tuorum bestiis terrae. 
\verse Effuderunt sanguinem eorum tamquam aquam in circuitu Ierusalem, et non erat qui sepeliret. 
\verse Facti sumus opprobrium vicinis nostris, subsannatio et illusio his, qui in circuitu nostro sunt. 
\verse Usquequo, Domine? Irasceris in finem? Accendetur velut ignis zelus tuus? 
\verse Effunde iram tuam in gentes, quae te non noverunt, et in regna, quae nomen tuum non invocaverunt, 
\verse quia comederunt Iacob et sedem eius desolaverunt. 
\verse Ne memineris iniquitatum patrum nostrorum, cito anticipent nos misericordiae tuae, quia pauperes facti sumus nimis. 
\verse Adiuva nos, Deus salutaris nostri, propter gloriam nominis tui et libera nos; et propitius esto peccatis nostris propter nomen tuum. 
\verse Quare dicent in gentibus: “Ubi est Deus eorum?". Innotescat in nationibus coram oculis nostris ultio sanguinis servorum tuorum, qui effusus est. 
\verse Introeat in conspectu tuo gemitus compeditorum; secundum magnitudinem brachii tui superstites relinque filios mortis. 
\verse Et redde vicinis nostris septuplum in sinu eorum, improperium ipsorum, quod exprobraverunt tibi, Domine. 
\verse Nos autem, populus tuus et oves pascuae tuae, confitebimur tibi in saeculum; in generationem et generationem annuntiabimus laudem tuam. 
\end{biblechapter}

\begin{biblechapter}  (79) 
\verse  Magistro chori. Secundum " Lilium praecepti ". Asaph. PSALMUS. 
\verse Qui pascis Israel, intende, qui deducis velut ovem Ioseph. Qui sedes super cherubim, effulge 
\verse coram Ephraim, Beniamin et Manasse. Excita potentiam tuam et veni, ut salvos facias nos. 
\verse Deus, converte nos, illustra faciem tuam, et salvi erimus. 
\verse Domine, Deus virtutum, quousque irasceris super orationem populi tui? 
\verse Cibasti nos pane lacrimarum et potum dedisti nobis in lacrimis copiose. 
\verse Posuisti nos in contradictionem vicinis nostris, et inimici nostri subsannaverunt nos. 
\verse Deus virtutum, converte nos, illustra faciem tuam, et salvi erimus. 
\verse Vineam de Aegypto transtulisti, eiecisti gentes et plantasti eam. 
\verse Purgasti locum in conspectu eius, plantasti radices eius, et implevit terram. 
\verse Operti sunt montes umbra eius, et ramis eius cedri Dei; 
\verse extendit palmites suos usque ad mare et usque ad flumen propagines suas. 
\verse Ut quid destruxisti maceriam eius, et vindemiant eam omnes, qui praetergrediuntur viam? 
\verse Exterminavit eam aper de silva, et singularis ferus depastus est eam. 
\verse Deus virtutum, convertere, respice de caelo et vide et visita vineam istam. 
\verse Et protege eam, quam plantavit dextera tua, et super filium hominis, quem confirmasti tibi. 
\verse Incensa est igni et suffossa; ab increpatione vultus tui peribunt. 
\verse Fiat manus tua super virum dexterae tuae, super filium hominis, quem confirmasti tibi. 
\verse Et non discedemus a te, vivificabis nos, et nomen tuum invocabimus. 
\verse Domine, Deus virtutum, converte nos et illustra faciem tuam, et salvi erimus. 
\end{biblechapter}

\begin{biblechapter}  (80) 
\verse  Magistro chori. Secundum " Torcularia... ". Asaph. 
\verse Exsultate Deo adiutori nostro; iubilate Deo Iacob. 
\verse Sumite psalmum et date tympanum, psalterium iucundum cum cithara. 
\verse Bucinate in neomenia tuba, in die plenae lunae, in sollemnitate nostra. 
\verse Quia praeceptum in Israel est, et iudicium Deo Iacob. 
\verse Testimonium in Ioseph posuit illud, cum exiret de terra Aegypti; sermonem, quem non noveram, audivi: 
\verse “Diverti ab oneribus dorsum eius; manus eius a cophino recesserunt. 
\verse In tribulatione invocasti me, et liberavi te, exaudivi te in abscondito tempestatis, probavi te apud aquam Meriba. 
\verse Audi, populus meus, et contestabor te; Israel, utinam audias me! 
\verse Non erit in te deus alienus, neque adorabis deum extraneum. 
\verse Ego enim sum Dominus Deus tuus, qui eduxi te de terra Aegypti; dilata os tuum, et implebo illud. 
\verse Et non audivit populus meus vocem meam, et Israel non intendit mihi. 
\verse Et dimisi eos secundum duritiam cordis eorum, ibunt in adinventionibus suis. 
\verse Si populus meus audisset me, Israel si in viis meis ambulasset! 
\verse In brevi inimicos eorum humiliassem et super tribulantes eos misissem manum meam. 
\verse Inimici Domini blandirentur ei, et esset sors eorum in saecula; 
\verse et cibarem eos ex adipe frumenti et de petra melle saturarem eos". 
\end{biblechapter}

\begin{biblechapter}  (81) 
\verse  PSALMUS. Asaph. Deus stetit in concilio divino, in medio deorum iudicat. 
\verse “Usquequo iudicabitis inique et facies peccatorum sumetis? 
\verse Iudicate egeno et pupillo, humilem et pauperem iustificate. 
\verse Eripite pauperem et egenum de manu peccatoris liberate". 
\verse Nescierunt neque intellexerunt, in tenebris ambulant; movebuntur omnia fundamenta terrae. 
\verse Ego dixi: “Dii estis, et filii Excelsi omnes". 
\verse Vos autem sicut homines moriemini et sicut unus de principibus cadetis. 
\verse Surge, Deus, iudica terram, quoniam tu hereditabis in omnibus gentibus. 
\end{biblechapter}

\begin{biblechapter}  (82) 
\verse  Canticum. PSALMUS. Asaph. 
\verse Deus, ne quiescas, ne taceas neque compescaris, Deus, 
\verse quoniam ecce inimici tui fremuerunt, et, qui oderunt te, extulerunt caput. 
\verse Adversus populum tuum malignaverunt consilium et cogitaverunt adversus eos, quos abscondisti tibi. 
\verse Dixerunt: “Venite, et disperdamus eos de gente, et non memoretur nomen Israel ultra!". 
\verse Quoniam cogitaverunt unanimiter, adversum te testamentum statuerunt: 
\verse tabernacula Idumaeorum et Ismaelitae, Moab et Agareni, 
\verse Gebal et Ammon et Amalec, Philistaea cum habitantibus Tyrum. 
\verse Etenim Assur sociabatur cum illis; facti sunt in adiutorium filiis Lot. 
\verse Fac illis sicut Madian et Sisarae, sicut Iabin in torrente Cison. 
\verse Disperierunt in Endor, facti sunt ut stercus super terram. 
\verse Pone duces eorum sicut Oreb et Zeb et Zebee et Salmana, omnes principes eorum, 
\verse qui dixerunt: “Hereditate possideamus pascua Dei!". 
\verse Deus meus, pone illos ut rotam et sicut stipulam ante ventum. 
\verse Sicut ignis, qui comburit silvam, et sicut flamma devorans montes, 
\verse ita persequeris illos in tempestate tua et in procella tua turbabis eos. 
\verse Imple facies eorum ignominia, et quaerent nomen tuum, Domine. 
\verse Erubescant et conturbentur in saeculum saeculi et confundantur et pereant; 
\verse et cognoscant quia nomen tibi Dominus: tu solus Altissimus super omnem terram. 
\end{biblechapter}

\begin{biblechapter}  (83) 
\verse  Magistro chori. Secundum " Torcularia ". Filiorum Core. PSALMUS. 
\verse Quam dilecta tabernacula tua, Domine virtutum! 
\verse Concupiscit et deficit anima mea in atria Domini. Cor meum et caro mea exsultaverunt in Deum vivum. 
\verse Etenim passer invenit sibi domum, et turtur nidum sibi, ubi ponat pullos suos: altaria tua, Domine virtutum, rex meus et Deus meus. 
\verse Beati, qui habitant in domo tua: in perpetuum laudabunt te. 
\verse Beatus vir, cuius est auxilium abs te, ascensiones in corde suo disposuit. 
\verse Transeuntes per vallem sitientem in fontem ponent eam, etenim benedictionibus vestiet eam pluvia matutina. 
\verse Ibunt de virtute in virtutem, videbitur Deus deorum in Sion. 
\verse Domine, Deus virtutum, exaudi orationem meam; auribus percipe, Deus Iacob. 
\verse Protector noster aspice, Deus, et respice in faciem christi tui. 
\verse Quia melior est dies una in atriis tuis super milia, elegi ad limen esse in domo Dei mei magis quam habitare in tabernaculis peccatorum. 
\verse Quia sol et scutum est Dominus Deus, gratiam et gloriam dabit Dominus; non privabit bonis eos, qui ambulant in innocentia. 
\verse Domine virtutum, beatus homo, qui sperat in te. 
\end{biblechapter}

\begin{biblechapter}  (84) 
\verse  Magistro chori. Filiorum Core. PSALMUS. 
\verse Complacuisti tibi, Domine, in terra tua, convertisti captivitatem Iacob. 
\verse Remisisti iniquitatem plebis tuae, operuisti omnia peccata eorum. 
\verse Contraxisti omnem iram tuam, revertisti a furore indignationis tuae. 
\verse Converte nos, Deus, salutaris noster, et averte iram tuam a nobis. 
\verse Numquid in aeternum irasceris nobis aut extendes iram tuam a generatione in generationem? 
\verse Nonne tu conversus vivificabis nos, et plebs tua laetabitur in te? 
\verse Ostende nobis, Domine, misericordiam tuam et salutare tuum da nobis. 
\verse Audiam, quid loquatur Dominus Deus, quoniam loquetur pacem ad plebem suam et sanctos suos et ad eos, qui convertuntur corde. 
\verse Vere prope timentes eum salutare ipsius, ut inhabitet gloria in terra nostra. 
\verse Misericordia et veritas obviaverunt sibi, iustitia et pax osculatae sunt. 
\verse Veritas de terra orta est, et iustitia de caelo prospexit. 
\verse Etenim Dominus dabit benignitatem, et terra nostra dabit fructum suum. 
\verse Iustitia ante eum ambulabit et ponet in via gressus suos. 
\end{biblechapter}

\begin{biblechapter}  (85) 
\verse  Precatio. David. Inclina, Domine, aurem tuam et exaudi me, quoniam inops et pauper sum ego. 
\verse Custodi animam meam, quoniam sanctus sum; salvum fac servum tuum, Deus meus, sperantem in te 
\verse Miserere mei, Domine, quoniam ad te clamavi tota die. 
\verse Laetifica animam servi tui, quoniam ad te, Domine, animam meam levavi. 
\verse Quoniam tu, Domine, suavis et mitis et multae misericordiae omnibus invocantibus te. - 
\verse Auribus percipe, Domine, orationem meam et intende voci deprecationis meae. 
\verse In die tribulationis meae clamavi ad te, quia exaudies me. 
\verse Non est similis tui in diis, Domine, et nihil sicut opera tua. 
\verse Omnes gentes, quascumque fecisti, venient et adorabunt coram te, Domine, et glorificabunt nomen tuum, 
\verse quoniam magnus es tu et faciens mirabilia: tu es Deus solus. 
\verse Doce me, Domine, viam tuam, et ingrediar in veritate tua; simplex fac cor meum, ut timeat nomen tuum. 
\verse Confitebor tibi, Domine Deus meus, in toto corde meo et glorificabo nomen tuum in aeternum, 
\verse quia misericordia tua magna est super me, et eruisti animam meam ex inferno inferiori. 
\verse Deus, superbi insurrexerunt super me, et synagoga potentium quaesierunt animam meam et non proposuerunt te in conspectu suo. 
\verse Et tu, Domine, Deus miserator et misericors, patiens et multae misericordiae et veritatis, 
\verse respice in me et miserere mei; da fortitudinem tuam puero tuo et salvum fac filium ancillae tuae. 
\verse Fac mecum signum in bonum, ut videant, qui oderunt me, et confundantur, quoniam tu, Domine, adiuvisti me et consolatus es me. 
\end{biblechapter}

\begin{biblechapter}  (86) 
\verse  Filiorum Core. PSALMUS. Canticum. Fundamenta eius in montibus sanctis; 
\verse diligit Dominus portas Sion super omnia tabernacula Iacob. 
\verse Gloriosa dicta sunt de te, civitas Dei! - 
\verse Memor ero Rahab et Babylonis inter scientes me; ecce Philistaea et Tyrus cum Aethiopia: hi nati sunt illic. 
\verse Et de Sion dicetur: “Hic et ille natus est in ea; et ipse firmavit eam Altissimus". 
\verse Dominus referet in librum populorum: “Hi nati sunt illic". 
\verse Et cantant sicut choros ducentes: “Omnes fontes mei in te". 
\end{biblechapter}

\begin{biblechapter}  (87) 
\verse  Canticum. PSALMUS. Filiorum Core. Magistro chori. Secundum " Mahalat ". Ad cantandum. Maskil. Heman Ezrahitae. 
\verse Domine, Deus salutis meae, in die clamavi et nocte coram te. 
\verse Intret in conspectu tuo oratio mea; inclina aurem tuam ad precem meam. 
\verse Quia repleta est malis anima mea, et vita mea inferno appropinquavit. 
\verse Aestimatus sum cum descendentibus in lacum, factus sum sicut homo sine adiutorio. 
\verse Inter mortuos liber, sicut vulnerati dormientes in sepulcris; quorum non es memor amplius, et ipsi de manu tua abscissi sunt. 
\verse Posuisti me in lacu inferiori, in tenebrosis et in umbra mortis. 
\verse Super me gravatus est furor tuus, et omnes fluctus tuos induxisti super me. 
\verse Longe fecisti notos meos a me, posuisti me abominationem eis; conclusus sum et non egrediar. 
\verse Oculi mei languerunt prae afflictione. Clamavi ad te, Domine, tota die, expandi ad te manus meas. - 
\verse Numquid mortuis facies mirabilia, aut surgent umbrae et confitebuntur tibi? 
\verse Numquid narrabit aliquis in sepulcro misericordiam tuam et veritatem tuam in loco perditionis? 
\verse Numquid cognoscentur in tenebris mirabilia tua, et iustitia tua in terra oblivionis? 
\verse Et ego ad te, Domine, clamavi, et mane oratio mea praeveniet te. 
\verse Ut quid, Domine, repellis animam meam, abscondis faciem tuam a me? 
\verse Pauper sum ego et moriens a iuventute mea; portavi pavores tuos et conturbatus sum. 
\verse Super me transierunt irae tuae, et terrores tui exciderunt me. 
\verse Circuierunt me sicut aqua tota die, circumdederunt me simul. 
\verse Elongasti a me amicum et proximum, et noti mei sunt tenebrae. 
\end{biblechapter}

\begin{biblechapter}  (88) 
\verse  Maskil. Ethan Ezrahitae. 
\verse Misericordias Domini in aeternum cantabo; in generationem et generationem annuntiabo veritatem tuam in ore meo. 
\verse Quoniam dixisti: “In aeternum misericordia aedificabitur", in caelis firmabitur veritas tua. 
\verse “Disposui testamentum electo meo, iuravi David servo meo: 
\verse Usque in aeternum confirmabo semen tuum et aedificabo in generationem et generationem sedem tuam". 
\verse Confitebuntur caeli mirabilia tua, Domine, etenim veritatem tuam in ecclesia sanctorum. 
\verse Quoniam quis in nubibus aequabitur Domino, similis erit Domino in filiis Dei? 
\verse Deus, metuendus in consilio sanctorum, magnus et terribilis super omnes, qui in circuitu eius sunt. 
\verse Domine, Deus virtutum, quis similis tibi? Potens es, Domine, et veritas tua in circuitu tuo. 
\verse Tu dominaris superbiae maris, elationes fluctuum eius tu mitigas. 
\verse Tu conculcasti sicut vulneratum Rahab, in brachio virtutis tuae dispersisti inimicos tuos. 
\verse Tui sunt caeli, et tua est terra, orbem terrae et plenitudinem eius tu fundasti; 
\verse Aquilonem et austrum tu creasti, Thabor et Hermon in nomine tuo exsultabunt. 
\verse Tibi brachium cum potentia; firma est manus tua, et exaltata dextera tua. 
\verse Iustitia et iudicium firmamentum sedis tuae. Misericordia et veritas praecedent faciem tuam. 
\verse Beatus populus, qui scit iubilationem. Domine, in lumine vultus tui ambulabunt 
\verse et in nomine tuo exsultabunt tota die et in iustitia tua exaltabuntur, 
\verse quoniam decor virtutis eorum tu es, et in beneplacito tuo exaltabitur cornu nostrum. 
\verse Quia Domini est scutum nostrum, et Sancti Israel rex noster. 
\verse Tunc locutus es in visione sanctis tuis et dixisti: “Posui adiutorium in potente et exaltavi electum de plebe. 
\verse Inveni David servum meum; oleo sancto meo unxi eum. 
\verse Manus enim mea firma erit cum eo, et brachium meum confortabit eum. 
\verse Nihil proficiet inimicus in eo, et filius iniquitatis non opprimet eum. 
\verse Et concidam a facie ipsius inimicos eius et odientes eum percutiam. 
\verse Et veritas mea et misericordia mea cum ipso, et in nomine meo exaltabitur cornu eius. 
\verse Et ponam super mare manum eius et super flumina dexteram eius. 
\verse Ipse invocabit me: “Pater meus es tu, Deus meus et refugium salutis meae”. 
\verse Et ego primogenitum ponam illum, excelsum prae regibus terrae. 
\verse In aeternum servabo illi misericordiam meam; et testamentum meum fidele ipsi. 
\verse Et ponam in saeculum saeculi semen eius; et thronum eius sicut dies caeli. 
\verse Si autem dereliquerint filii eius legem meam et in iudiciis meis non ambulaverint, 
\verse si iustificationes meas profanaverint et mandata mea non custodierint, 
\verse visitabo in virga delictum eorum et in verberibus iniquitatem eorum. 
\verse Misericordiam autem meam non avertam ab eo neque mentiar in veritate mea. 
\verse Non profanabo testamentum meum et, quae procedunt de labiis meis, non faciam irrita. 
\verse Semel iuravi in sancto meo: David non mentiar. 
\verse Semen eius in aeternum manebit, et thronus eius sicut sol in conspectu meo 
\verse et sicut luna firmus stabit in aeternum et testis in caelo fidelis". 
\verse Tu vero reppulisti et reiecisti, iratus es contra christum tuum; 
\verse evertisti testamentum servi tui, profanasti in terram diadema eius. 
\verse Destruxisti omnes muros eius, posuisti munitiones eius in ruinas. 
\verse Diripuerunt eum omnes transeuntes viam, factus est opprobrium vicinis suis. 
\verse Exaltasti dexteram deprimentium eum, laetificasti omnes inimicos eius. 
\verse Avertisti aciem gladii eius et non es auxiliatus ei in bello. 
\verse Finem posuisti splendori eius et sedem eius in terram collisisti. 
\verse Minorasti dies iuventutis eius, perfudisti eum confusione. 
\verse Usquequo, Domine, absconderis in finem, exardescet sicut ignis ira tua? 
\verse Memorare, quam brevis mea substantia. Ad quam vanitatem creasti omnes filios hominum? 
\verse Quis est homo, qui vivet et non videbit mortem, eruet animam suam de manu inferi? 
\verse Ubi sunt misericordiae tuae antiquae, Domine, sicut iurasti David in veritate tua? 
\verse Memor esto, Domine, opprobrii servorum tuorum, quod continui in sinu meo, multarum gentium, 
\verse quo exprobraverunt inimici tui, Domine, quo exprobraverunt vestigia christi tui. 
\verse Benedictus Dominus in aeternum. Fiat, fiat. 
\end{biblechapter}

\begin{biblechapter}  
\end{biblechapter}

\begin{biblechapter}  (89) 
\verse  Precatio. Moysis viri Dei. Domine, refugium factus es nobis a generatione in generationem. 
\verse Priusquam montes nascerentur, aut gigneretur terra et orbis, a saeculo et usque in saeculum tu es Deus. 
\verse Reducis hominem in pulverem; et dixisti: “Revertimini, filii hominum". 
\verse Quoniam mille anni ante oculos tuos tamquam dies hesterna, quae praeteriit, et custodia in nocte. 
\verse Auferes eos, somnium erunt: 
\verse mane sicut herba succrescens, mane floret et crescit, vespere decidit et arescit. 
\verse Quia defecimus in ira tua et in furore tuo turbati sumus. 
\verse Posuisti iniquitates nostras in conspectu tuo, occulta nostra in illuminatione vultus tui. 
\verse Quoniam omnes dies nostri evanuerunt in ira tua, consumpsimus ut suspirium annos nostros. 
\verse Dies annorum nostrorum sunt septuaginta anni aut in valentibus octoginta anni, et maior pars eorum labor et dolor, quoniam cito transeunt, et avolamus. 
\verse Quis novit potestatem irae tuae et secundum timorem tuum indignationem tuam? 
\verse Dinumerare dies nostros sic doce nos, ut inducamus cor ad sapientiam. 
\verse Convertere, Domine, usquequo? Et deprecabilis esto super servos tuos. 
\verse Reple nos mane misericordia tua, et exsultabimus et delectabimur omnibus diebus nostris. 
\verse Laetifica nos pro diebus, quibus nos humiliasti, pro annis, quibus vidimus mala. 
\verse Appareat servis tuis opus tuum, et decor tuus filiis eorum. 
\verse Et sit splendor Domini Dei nostri super nos, et opera manuum nostrarum confirma super nos et opus manuum nostrarum confirma. 
\end{biblechapter}

\begin{biblechapter}  (90) 
\verse Qui habitat in protectione Altissimi, sub umbra Omnipotentis commorabitur. 
\verse Dicet Domino: “Refugium meum et fortitudo mea, Deus meus, sperabo in eum". 
\verse Quoniam ipse liberabit te de laqueo venantium et a verbo maligno. 
\verse Alis suis obumbrabit tibi, et sub pennas eius confugies; scutum et lorica veritas eius. 
\verse Non timebis a timore nocturno, a sagitta volante in die, 
\verse a peste perambulante in tenebris, ab exterminio vastante in meridie. 
\verse Cadent a latere tuo mille et decem milia a dextris tuis; ad te autem non appropinquabit. 
\verse Verumtamen oculis tuis considerabis et retributionem peccatorum videbis. 
\verse Quoniam tu es, Domine, refugium meum. Altissimum posuisti habitaculum tuum. 
\verse Non accedet ad te malum, et flagellum non appropinquabit tabernaculo tuo, 
\verse quoniam angelis suis mandabit de te, ut custodiant te in omnibus viis tuis. 
\verse In manibus portabunt te, ne forte offendas ad lapidem pedem tuum. 
\verse Super aspidem et basiliscum ambulabis et conculcabis leonem et draconem. 
\verse Quoniam mihi adhaesit, liberabo eum; suscipiam eum, quoniam cognovit nomen meum. 
\verse Clamabit ad me, et ego exaudiam eum; cum ipso sum in tribulatione; eripiam eum et glorificabo eum. 
\verse Longitudine dierum replebo eum et ostendam illi salutare meum. 
\end{biblechapter}

\begin{biblechapter}  (91) 
\verse  PSALMUS. Canticum. Pro die Sabbati. 
\verse Bonum est confiteri Domino et psallere nomini tuo, Altissime, 
\verse annuntiare mane misericordiam tuam et veritatem tuam per noctem 
\verse in decachordo et psalterio, cum cantico in cithara. 
\verse Quia delectasti me, Domine, in factura tua, et in operibus manuum tuarum exsultabo. 
\verse Quam magnificata sunt opera tua, Domine: nimis profundae factae sunt cogitationes tuae. 
\verse Vir insipiens non cognoscet, et stultus non intelleget haec. 
\verse Cum germinaverint peccatores sicut fenum, et floruerint omnes, qui operantur iniquitatem, hoc tamen erit ad interitum in saeculum saeculi; 
\verse tu autem altissimus in aeternum, Domine. 
\verse Quoniam ecce inimici tui, Domine, quoniam ecce inimici tui peribunt, et dispergentur omnes, qui operantur iniquitatem. 
\verse Exaltabis sicut unicornis cornu meum, perfusus sum oleo uberi. 
\verse Et despiciet oculus meus inimicos meos, et in insurgentibus in me malignantibus audiet auris mea. - 
\verse Iustus ut palma florebit, sicut cedrus Libani succrescet. 
\verse Plantati in domo Domini, in atriis Dei nostri florebunt. 
\verse Adhuc fructus dabunt in senecta, uberes et bene virentes erunt, 
\verse ut annuntient quoniam rectus Dominus, refugium meum, et non est iniquitas in eo. 
\end{biblechapter}

\begin{biblechapter}  (92) 
\verse Dominus regnavit! Decorem indutus est; indutus est Dominus, fortitudine praecinxit se. Etenim firmavit orbem terrae, qui non commovebitur. 
\verse Firmata sedes tua ex tunc, a saeculo tu es. 
\verse Elevaverunt flumina, Domine. elevaverunt flumina vocem suam, elevaverunt flumina fragorem suum. 
\verse Super voces aquarum multarum, super potentes elationes maris, potens in altis Dominus. 
\verse Testimonia tua credibilia facta sunt nimis; domum tuam decet sanctitudo Domine, in longitudinem dierum. 
\end{biblechapter}

\begin{biblechapter}  (93) 
\verse Deus ultionum, Domine, Deus ultionum, effulge. 
\verse Exaltare, qui iudicas terram, redde retributionem superbis. 
\verse Usquequo peccatores, Domine, usquequo peccatores exsultabunt? 
\verse Effabuntur et loquentur proterva, gloriabuntur omnes, qui operantur iniquitatem. - 
\verse Populum tuum, Domine, humiliant et hereditatem tuam vexant. 
\verse Viduam et advenam interficiunt et pupillos occidunt. 
\verse Et dixerunt: “Non videbit Dominus, nec intelleget Deus Iacob". 
\verse Intellegite, insipientes in populo; et stulti, quando sapietis? 
\verse Qui plantavit aurem, non audiet, aut qui finxit oculum, non respiciet? 
\verse Qui corripit gentes, non arguet, qui docet hominem scientiam? 
\verse Dominus scit cogitationes hominum, quoniam vanae sunt. 
\verse Beatus homo, quem tu erudieris, Domine, et de lege tua docueris eum, 
\verse ut mitiges ei a diebus malis, donec fodiatur peccatori fovea. 
\verse Quia non repellet Dominus plebem suam et hereditatem suam non derelinquet. 
\verse Quia ad iustitiam revertetur iudicium, et sequentur illam omnes, qui recto sunt corde. 
\verse Quis consurget mihi adversus malignantes, aut quis stabit mecum adversus operantes iniquitatem? 
\verse Nisi quia Dominus adiuvit me, paulo minus habitasset in loco silentii anima mea. 
\verse Si dicebam: “Motus est pes meus", misericordia tua, Domine, sustentabat me. 
\verse In multitudine sollicitudinum mearum in corde meo, consolationes tuae laetificaverunt animam meam. 
\verse Numquid sociabitur tibi sedes iniquitatis, quae fingit molestiam contra praeceptum? 
\verse Irruunt in animam iusti et sanguinem innocentem condemnant. 
\verse Et factus est mihi Dominus in praesidium, et Deus meus in rupem refugii mei; 
\verse et reddet illis iniquitatem ipsorum et in malitia eorum disperdet eos, 
\verse disperdet illos Dominus Deus noster. 
\end{biblechapter}

\begin{biblechapter}  (94) 
\verse Venite, exsultemus Domino; iubilemus Deo salutari nostro. 
\verse Praeoccupemus faciem eius in confessione et in psalmis iubilemus ei. 
\verse Quoniam Deus magnus Dominus, et rex magnus super omnes deos. 
\verse Quia in manu eius sunt profunda terrae, et altitudines montium ipsius sunt. 
\verse Quoniam ipsius est mare, et ipse fecit illud, et siccam manus eius formaverunt. 
\verse Venite, adoremus et procidamus et genua flectamus ante Dominum, qui fecit nos, 
\verse quia ipse est Deus noster, et nos populus pascuae eius et oves manus eius. 
\verse Utinam hodie vocem eius audiatis: “Nolite obdurare corda vestra, 
\verse sicut in Meriba, secundum diem Massa in deserto, ubi tentaverunt me patres vestri: probaverunt me, etsi viderunt opera mea. 
\verse Quadraginta annis taeduit me generationis illius et dixi: Populus errantium corde sunt isti. 
\verse Et ipsi non cognoverunt vias meas; ideo iuravi in ira mea: Non introibunt in requiem meam". 
\end{biblechapter}

\begin{biblechapter}  (95) 
\verse Cantate Domino canticum novum, cantate Domino, omnis terra. 
\verse Cantate Domino, benedicite nomini eius, annuntiate de die in diem salutare eius. 
\verse Annuntiate inter gentes gloriam eius, in omnibus populis mirabilia eius. 
\verse Quoniam magnus Dominus et laudabilis nimis, terribilis est super omnes deos. 
\verse Quoniam omnes dii gentium inania, Dominus autem caelos fecit. 
\verse Magnificentia et pulchritudo in conspectu eius, potentia et decor in sanctuario eius. 
\verse Afferte Domino, familiae populorum, afferte Domino gloriam et potentiam, 
\verse afferte Domino gloriam nominis eius. Tollite hostias et introite in atria eius, 
\verse adorate Dominum in splendore sancto. Contremiscite a facie eius, universa terra; 
\verse dicite in gentibus: “Dominus regnavit!". Etenim correxit orbem terrae, qui non commovebitur; iudicabit populos in aequitate. 
\verse Laetentur caeli, et exsultet terra, sonet mare et plenitudo eius; 
\verse gaudebunt campi et omnia, quae in eis sunt. Tunc exsultabunt omnia ligna silvarum 
\verse a facie Domini, quia venit, quoniam venit iudicare terram. Iudicabit orbem terrae in iustitia et populos in veritate sua. 
\end{biblechapter}

\begin{biblechapter}  (96) 
\verse Dominus regnavit! Exsultet terra, laetentur insulae multae. 
\verse Nubes et caligo in circuitu eius, iustitia et iudicium firmamentum sedis eius. 
\verse Ignis ante ipsum praecedet et inflammabit in circuitu inimicos eius. 
\verse Illustrarunt fulgura eius orbem terrae: vidit et contremuit terra. 
\verse Montes sicut cera fluxerunt a facie Domini, a facie Domini omnis terra. 
\verse Annuntiaverunt caeli iustitiam eius, et viderunt omnes populi gloriam eius. 
\verse Confundantur omnes, qui adorant sculptilia, et qui gloriantur in simulacris suis. Adorate eum, omnes angeli eius. 
\verse Audivit et laetata est Sion, et exsultaverunt filiae Iudae propter iudicia tua, Domine. 
\verse Quoniam tu Dominus, Altissimus super omnem terram, nimis exaltatus es super omnes deos. 
\verse Qui diligitis Dominum, odite malum; custodit ipse animas sanctorum suorum, de manu peccatoris liberabit eos. 
\verse Lux orta est iusto, et rectis corde laetitia. 
\verse Laetamini, iusti, in Domino et confitemini memoriae sanctitatis eius. 
\end{biblechapter}

\begin{biblechapter}  (97) 
\verse PSALMUS. Cantate Domino canticum novum, quia mirabilia fecit. Salvavit sibi dextera eius, et brachium sanctum eius. 
\verse Notum fecit Dominus salutare suum, in conspectu gentium revelavit iustitiam suam. 
\verse Recordatus est misericordiae suae et veritatis suae domui Israel. Viderunt omnes termini terrae salutare Dei nostri. 
\verse Iubilate Deo, omnis terra; erumpite, exsultate et psallite. 
\verse Psallite Domino in cithara, in cithara et voce psalmi; 
\verse in tubis ductilibus et voce tubae corneae, iubilate in conspectu regis Domini. 
\verse Sonet mare et plenitudo eius, orbis terrarum et qui habitant in eo. 
\verse Flumina plaudent manu, simul montes exsultabunt 
\verse a conspectu Domini, quoniam venit iudicare terram. Iudicabit orbem terrarum in iustitia et populos in aequitate. 
\end{biblechapter}

\begin{biblechapter}  (98) 
\verse Dominus regnavit! Commoveantur populi sedet super cherubim, moveatur terra. 
\verse Dominus in Sion magnus et excelsus super omnes populos. 
\verse Confiteantur nomini tuo magno et terribili, quoniam sanctum est. 
\verse Rex potens iudicium diligit: tu statuisti, quae recta sunt, iudicium et iustitiam in Iacob tu fecisti. 
\verse Exaltate Dominum Deum nostrum et adorate ad scabellum pedum eius, quoniam sanctus est. 
\verse Moyses et Aaron in sacerdotibus eius, et Samuel inter eos, qui invocant nomen eius. Invocabant Dominum, et ipse exaudiebat eos, 
\verse in columna nubis loquebatur ad eos. Custodiebant testimonia eius et praeceptum, quod dedit illis. 
\verse Domine Deus noster, tu exaudiebas eos; Deus, tu propitius fuisti eis, ulciscens autem adinventiones eorum. 
\verse Exaltate Dominum Deum nostrum et adorate ad montem sanctum eius, quoniam sanctus Dominus Deus noster. 
\end{biblechapter}

\begin{biblechapter}  (99) 
\verse  PSALMUS. Ad gratiarum actionem. 
\verse Iubilate Domino, omnis terra, servite Domino in laetitia; introite in conspectu eius in exsultatione. 
\verse Scitote quoniam Dominus ipse est Deus; ipse fecit nos, et ipsius sumus, populus eius et oves pascuae eius. 
\verse Introite portas eius in confessione, atria eius in hymnis, confitemini illi, benedicite nomini eius. 
\verse Quoniam suavis est Dominus; in aeternum misericordia eius, et usque in generationem et generationem veritas eius. 
\end{biblechapter}

\begin{biblechapter}  (100) 
\verse  David. PSALMUS. Misericordiam et iudicium cantabo; tibi, Domine, psallam. 
\verse Intellegam in via immaculata; quando venies ad me? Perambulabo in innocentia cordis mei, in medio domus meae. 
\verse Non proponam ante oculos meos rem iniustam; facientem praevaricationes odio habebo, non adhaerebit mihi. 
\verse Cor pravum recedet a me, malignum non cognoscam. 
\verse Detrahentem secreto proximo suo, hunc cessare faciam; superbum oculo et inflatum corde, hunc non sustinebo. 
\verse Oculi mei ad fideles terrae, ut sedeant mecum; qui ambulat in via immaculata, hic mihi ministrabit. 
\verse Non habitabit in medio domus meae, qui facit superbiam; qui loquitur iniqua, non stabit in conspectu oculorum meorum. 
\verse In matutino cessare faciam omnes peccatores terrae, ut disperdam de civitate Domini omnes operantes iniquitatem. 
\end{biblechapter}

\begin{biblechapter}  (101) 
\verse Preces afflicti, qui defessus angorem suum ante Dominum profundit. 
\verse Domine, exaudi orationem meam, et clamor meus ad te veniat. 
\verse Non abscondas faciem tuam a me; in quacumque die tribulor, inclina ad me aurem tuam. In quacumque die invocavero te, velociter exaudi me. 
\verse Quia defecerunt sicut fumus dies mei, et ossa mea sicut cremium aruerunt. 
\verse Percussum est ut fenum et aruit cor meum, etenim oblitus sum comedere panem meum. 
\verse A voce gemitus mei adhaesit os meum carni meae. 
\verse Similis factus sum pellicano solitudinis, factus sum sicut nycticorax in ruinis. 
\verse Vigilavi et factus sum sicut passer solitarius in tecto. 
\verse Tota die exprobrabant mihi inimici mei, exardescentes in me per me iurabant. 
\verse Quia cinerem tamquam panem manducabam et potum meum cum fletu miscebam, 
\verse a facie irae et increpationis tuae, quia elevans allisisti me. 
\verse Dies mei sicut umbra declinaverunt, et ego sicut fenum arui. 
\verse Tu autem, Domine, in aeternum permanes, et memoriale tuum in generationem et generationem. 
\verse Tu exsurgens misereberis Sion, quia tempus miserendi eius, quia venit tempus, 
\verse quoniam placuerunt servis tuis lapides eius, et pulveris eius miserentur. 
\verse Et timebunt gentes nomen tuum, Domine, et omnes reges terrae gloriam tuam, 
\verse quia aedificavit Dominus Sion et apparuit in gloria sua. 
\verse Respexit in orationem inopum et non sprevit precem eorum. 
\verse Scribantur haec pro generatione altera, et populus, qui creabitur, laudabit Dominum. 
\verse Quia prospexit de excelso sanctuario suo, Dominus de caelo in terram aspexit, 
\verse ut audiret gemitus compeditorum, ut solveret filios mortis; 
\verse ut annuntient in Sion nomen Domini et laudem eius in Ierusalem, 
\verse cum congregati fuerint populi in unum et regna, ut serviant Domino. 
\verse Humiliavit in via virtutem meam, abbreviavit dies meos. Dicam: “Deus meus, 
\verse ne auferas me in dimidio dierum meorum; in generationem et generationem sunt anni tui. 
\verse Initio terram fundasti; et opera manuum tuarum sunt caeli. 
\verse Ipsi peribunt, tu autem permanes; et omnes sicut vestimentum veterascent, et sicut opertorium mutabis eos, et mutabuntur. 
\verse Tu autem idem ipse es, et anni tui non deficient. 
\verse Filii servorum tuorum habitabunt, et semen eorum in conspectu tuo firmabitur". 
\end{biblechapter}

\begin{biblechapter}  (102) 
\verse David. Benedic, anima mea, Domino, et omnia, quae intra me sunt, nomini sancto eius. 
\verse Benedic, anima mea, Domino et noli oblivisci omnes retributiones eius. 
\verse Qui propitiatur omnibus iniquitatibus tuis, qui sanat omnes infirmitates tuas; 
\verse qui redimit de interitu vitam tuam, qui coronat te in misericordia et miserationibus; 
\verse qui replet in bonis aetatem tuam: renovabitur ut aquilae iuventus tua. 
\verse Faciens iustitias Dominus et iudicium omnibus iniuriam patientibus. 
\verse Notas fecit vias suas Moysi, filiis Israel adinventiones suas. - 
\verse Miserator et misericors Dominus, longanimis et multae misericordiae. 
\verse Non in perpetuum contendet neque in aeternum irascetur. 
\verse Non secundum peccata nostra fecit nobis neque secundum iniquitates nostras retribuit nobis. 
\verse Quoniam, quantum exaltatur caelum a terra, praevaluit misericordia eius super timentes eum; 
\verse quantum distat ortus ab occidente, longe fecit a nobis iniquitates nostras. 
\verse Quomodo miseretur pater filiorum, misertus est Dominus timentibus se. 
\verse Quoniam ipse cognovit figmentum nostrum, recordatus est quoniam pulvis sumus. 
\verse Homo: sicut fenum dies eius, tamquam flos agri sic efflorebit. 
\verse Spirat ventus in illum, et non subsistet, et non cognoscet eum amplius locus eius. 
\verse Misericordia autem Domini ab aeterno et usque in aeternum super timentes eum; et iustitia illius in filios filiorum, 
\verse in eos, qui servant testamentum eius et memores sunt mandatorum ipsius ad faciendum ea. 
\verse Dominus in caelo paravit sedem suam, et regnum ipsius omnibus dominabitur. 
\verse Benedicite Domino, omnes angeli eius, potentes virtute, facientes verbum illius in audiendo vocem sermonum eius. 
\verse Benedicite Domino, omnes virtutes eius, ministri eius, qui facitis voluntatem eius. 
\verse Benedicite Domino, omnia opera eius, in omni loco dominationis eius. Benedic, anima mea, Domino. 
\end{biblechapter}

\begin{biblechapter}  (103) 
\verse Benedic, anima mea, Domino. Domine Deus meus, magnificatus es vehementer! Maiestatem et decorem induisti, 
\verse amictus lumine sicut vestimento. Extendens caelum sicut velum, 
\verse qui exstruis in aquis cenacula tua. Qui ponis nubem ascensum tuum, qui ambulas super pennas ventorum. 
\verse Qui facis angelos tuos spiritus et ministros tuos ignem urentem. 
\verse Qui fundasti terram super stabilitatem suam, non inclinabitur in saeculum saeculi. 
\verse Abyssus sicut vestimentum operuit eam, super montes stabant aquae. 
\verse Ab increpatione tua fugiunt, a voce tonitrui tui formidant. 
\verse Ascendunt in montes et descendunt in valles, in locum, quem statuisti eis. 
\verse Terminum posuisti, quem non transgredientur, neque convertentur operire terram. 
\verse Qui emittis fontes in torrentes; inter medium montium pertransibunt, 
\verse potabunt omnes bestias agri, exstinguent onagri sitim suam. 
\verse Super ea volucres caeli habitabunt, de medio ramorum dabunt voces. 
\verse Rigas montes de cenaculis tuis, de fructu operum tuorum satias terram. 
\verse Producis fenum iumentis et herbam servituti hominum, educens panem de terra 
\verse et vinum, quod laetificat cor hominis; exhilarans faciem in oleo, panis autem cor hominis confirmat. 
\verse Saturabuntur ligna Domini et cedri Libani, quas plantavit. 
\verse Illic passeres nidificabunt, erodii domus in vertice earum. 
\verse Montes excelsi cervis, petrae refugium hyracibus. 
\verse Fecit lunam ad tempora signanda, sol cognovit occasum suum. 
\verse Posuisti tenebras, et facta est nox: in ipsa reptabunt omnes bestiae silvae, 
\verse catuli leonum rugientes, ut rapiant et quaerant a Deo escam sibi. 
\verse Oritur sol, et congregantur et in cubilibus suis recumbunt. 
\verse Exit homo ad opus suum et ad operationem suam usque ad vesperum. 
\verse Quam multiplicata sunt opera tua, Domine! Omnia in sapientia fecisti, impleta est terra creatura tua. 
\verse Hoc mare magnum et spatiosum et latum: illic reptilia, quorum non est numerus, animalia pusilla cum magnis; 
\verse illic naves pertransibunt, Leviathan, quem formasti ad ludendum cum eo. 
\verse Omnia a te exspectant, ut des illis escam in tempore suo. 
\verse Dante te illis, colligent, aperiente te manum tuam, implebuntur bonis. 
\verse Avertente autem te faciem, turbabuntur; auferes spiritum eorum, et deficient et in pulverem suum revertentur. 
\verse Emittes spiritum tuum, et creabuntur, et renovabis faciem terrae. 
\verse Sit gloria Domini in saeculum; laetetur Dominus in operibus suis. 
\verse Qui respicit terram et facit eam tremere, qui tangit montes, et fumigant. 
\verse Cantabo Domino in vita mea, psallam Deo meo quamdiu sum. 
\verse Iucundum sit ei eloquium meum, ego vero delectabor in Domino. 
\verse Deficiant peccatores a terra et iniqui, ita ut non sint. Benedic, anima mea, Domino. 
\end{biblechapter}

\begin{biblechapter}  (104) 
\verse ALLELUIA. Confitemini Domino et invocate nomen eius, annuntiate inter gentes opera eius. 
\verse Cantate ei et psallite ei, meditamini in omnibus mirabilibus eius. 
\verse Laudamini in nomine sancto eius, laetetur cor quaerentium Dominum. 
\verse Quaerite Dominum et potentiam eius, quaerite faciem eius semper. 
\verse Mementote mirabilium eius, quae fecit, prodigia eius et iudicia oris eius, 
\verse semen Abraham, servi eius, filii Iacob, electi eius. 
\verse Ipse Dominus Deus noster; in universa terra iudicia eius. 
\verse Memor fuit in saeculum testamenti sui, verbi, quod mandavit in mille generationes, 
\verse quod disposuit cum Abraham, et iuramenti sui ad Isaac. 
\verse Et statuit illud Iacob in praeceptum et Israel in testamentum aeternum 
\verse dicens: “Tibi dabo terram Chanaan funiculum hereditatis vestrae". 
\verse Cum essent numero brevi, paucissimi et peregrini in ea, 
\verse et pertransirent de gente in gentem et de regno ad populum alterum, 
\verse non permisit hominem nocere eis et corripuit pro eis reges: 
\verse “Nolite tangere christos meos et in prophetis meis nolite malignari". 
\verse Et vocavit famem super terram et omne baculum panis contrivit. 
\verse Misit ante eos virum, in servum venumdatus est Ioseph. 
\verse Strinxerunt in compedibus pedes eius, in ferrum intravit collum eius, 
\verse donec veniret verbum eius, eloquium Domini purgaret eum. 
\verse Misit rex et solvit eum, princeps populorum, et dimisit eum; 
\verse constituit eum dominum domus suae et principem omnis possessionis suae, 
\verse ut erudiret principes eius sicut semetipsum et senes eius prudentiam doceret. 
\verse Et intravit Israel in Aegyptum, et Iacob peregrinus fuit in terra Cham. 
\verse Et auxit populum suum vehementer et confortavit eum super inimicos eius. 
\verse Convertit cor eorum, ut odirent populum eius et dolum facerent in servos eius. 
\verse Misit Moysen servum suum, Aaron, quem elegit. 
\verse Posuit in eis verba signorum suorum et prodigiorum in terra Cham. 
\verse Misit tenebras et obscuravit, et restiterunt sermonibus eius. 
\verse Convertit aquas eorum in sanguinem et occidit pisces eorum. 
\verse Edidit terra eorum ranas in penetralibus regum ipsorum. 
\verse Dixit, et venit coenomyia et scinifes in omnibus finibus eorum. 
\verse Posuit pluvias eorum grandinem, ignem comburentem in terra ipsorum. 
\verse Et percussit vineas eorum et ficulneas eorum et contrivit lignum finium eorum. 
\verse Dixit, et venit locusta et bruchus, cuius non erat numerus, 
\verse et comedit omne fenum in terra eorum et comedit fructum terrae eorum. 
\verse Et percussit omne primogenitum in terra eorum, primitias omnis roboris eorum. 
\verse Et eduxit eos cum argento et auro; et non erat in tribubus eorum infirmus. 
\verse Laetata est Aegyptus in profectione eorum, quia incubuit timor eorum super eos. 
\verse Expandit nubem in protectionem et ignem, ut luceret eis per noctem. 
\verse Petierunt, et venit coturnix, et pane caeli saturavit eos. 
\verse Dirupit petram, et fluxerunt aquae, abierunt in sicco flumina. 
\verse Quoniam memor fuit verbi sancti sui ad Abraham puerum suum. 
\verse Et eduxit populum suum in exsultatione, electos suos in laetitia. 
\verse Et dedit illis regiones gentium, et labores populorum possederunt, 
\verse ut custodiant iustificationes eius et leges eius servent. ALLELUIA. 
\end{biblechapter}

\begin{biblechapter}  (105) 
\verse ALLELUIA. Confitemini Domino, quoniam bonus, quoniam in saeculum misericordia eius. 
\verse Quis loquetur potentias Domini, auditas faciet omnes laudes eius? 
\verse Beati, qui custodiunt iudicium et faciunt iustitiam in omni tempore. 
\verse Memento nostri, Domine, in beneplacito populi tui, visita nos in salutari tuo, 
\verse ut videamus bona electorum tuorum, ut laetemur in laetitia gentis tuae, ut gloriemur cum hereditate tua. 
\verse Peccavimus cum patribus nostris, iniuste egimus, iniquitatem fecimus. 
\verse Patres nostri in Aegypto non intellexerunt mirabilia tua, non fuerunt memores multitudinis misericordiarum tuarum et irritaverunt ascendentes in mare, mare Rubrum. 
\verse Et salvavit eos propter nomen suum, ut notam faceret potentiam suam. - 
\verse Et increpuit mare Rubrum, et exsiccatum est, et deduxit eos in abyssis sicut in deserto. 
\verse Et salvavit eos de manu odientis et redemit eos de manu inimici. 
\verse Et operuit aqua tribulantes eos: unus ex eis non remansit. 
\verse Et crediderunt verbis eius et cantaverunt laudem eius. 
\verse Cito obliti sunt operum eius et non sustinuerunt consilium eius; 
\verse et concupierunt concupiscentiam in deserto et tentaverunt Deum in inaquoso. 
\verse Et dedit eis petitionem ipsorum et misit saturitatem in animas eorum. 
\verse Et zelati sunt Moysen in castris, Aaron sanctum Domini. 
\verse Aperta est terra et deglutivit Dathan et operuit super congregationem Abiram. 
\verse Et exarsit ignis in synagoga eorum, flamma combussit peccatores. 
\verse Et fecerunt vitulum in Horeb et adoraverunt sculptile; 
\verse et mutaverunt gloriam suam in similitudinem tauri comedentis fenum. 
\verse Obliti sunt Deum, qui salvavit eos, qui fecit magnalia in Aegypto, 
\verse mirabilia in terra Cham, terribilia in mari Rubro. 
\verse Et dixit quia disperderet eos, nisi affuisset Moyses electus eius: stetit in confractione in conspectu eius, ut averteret iram eius, ne destrueret eos. 
\verse Et pro nihilo habuerunt terram desiderabilem, non crediderunt verbo eius. 
\verse Et murmuraverunt in tabernaculis suis, non exaudierunt vocem Domini. 
\verse Et elevavit manum suam super eos, ut prosterneret eos in deserto 
\verse et ut deiceret semen eorum in nationibus et dispergeret eos in regionibus. 
\verse Et adhaeserunt Baalphegor et comederunt sacrificia mortuorum; 
\verse et irritaverunt eum in adinventionibus suis, et irrupit in eos ruina. 
\verse Et stetit Phinees et fecit iudicium, et cessavit quassatio, 
\verse et reputatum est ei in iustitiam in generationem et generationem usque in sempiternum. 
\verse Et irritaverunt eum ad aquas Meriba, et vexatus est Moyses propter eos, 
\verse quia exacerbaverunt spiritum eius, et temere locutus est in labiis suis. 
\verse Non disperdiderunt gentes, quas dixit Dominus illis. 
\verse Et commixti sunt inter gentes et didicerunt opera eorum. 
\verse Et servierunt sculptilibus eorum, et factum est illis in scandalum. 
\verse Et immolaverunt filios suos et filias suas daemoniis. 
\verse Et effuderunt sanguinem innocentem, sanguinem filiorum suorum et filiarum suarum, quas sacrificaverunt sculptilibus Chanaan. Et infecta est terra in sanguinibus, 
\verse et contaminati sunt in operibus suis et fornicati sunt in adinventionibus suis. 
\verse Et exarsit ira Dominus in populum suum et abominatus est hereditatem suam 
\verse et tradidit eos in manus gentium, et dominati sunt eorum, qui oderunt eos. 
\verse Et tribulaverunt eos inimici eorum, et humiliati sunt sub manibus eorum. 
\verse Saepe liberavit eos; ipsi autem exacerbaverunt eum in consilio suo et corruerunt in iniquitatibus suis. 
\verse Et vidit tribulationem eorum, cum audivit clamorem eorum. - 
\verse Et memor fuit testamenti sui et paenituit eum secundum multitudinem misericordiae suae. 
\verse Et dedit eos in miserationes in conspectu omnium, qui captivos duxerant eos. 
\verse Salvos nos fac, Domine Deus noster, et congrega nos de nationibus, ut confiteamur nomini sancto tuo et gloriemur in laude tua. 
\verse Benedictus Dominus, Deus Israel, a saeculo et usque in saeculum. Et dicet omnis populus: “Fiat, fiat". 
\end{biblechapter}

\begin{biblechapter}   
\end{biblechapter}

\begin{biblechapter}  (106) 
\verse ALLELUIA. Confitemini Domino, quoniam bonus, quoniam in saeculum misericordia eius. 
\verse Dicant, qui redempti sunt a Domino, quos redemit de manu adversarii 
\verse et de regionibus congregavit eos, a solis ortu et occasu, ab aquilone et mari. 
\verse Erraverunt in solitudine, in inaquoso, viam civitatis habitationis non invenerunt. 
\verse Esurientes et sitientes, anima eorum in ipsis defecit. 
\verse Et clamaverunt ad Dominum, cum tribularentur, et de necessitatibus eorum eripuit eos. 
\verse Et deduxit eos in viam rectam, ut irent in civitatem habitationis. 
\verse Confiteantur Domino propter misericordiam eius et mirabilia eius in filios hominum, 
\verse quia satiavit animam sitientem et animam esurientem replevit bonis. 
\verse Sedentes in tenebris et umbra mortis, vincti in mendicitate et ferro, 
\verse quia exacerbaverunt eloquia Dei et consilium Altissimi spreverunt. 
\verse Et humiliavit in laboribus cor eorum, infirmati sunt, nec fuit qui adiuvaret. 
\verse Et clamaverunt ad Dominum, cum tribularentur, et de necessitatibus eorum liberavit eos. 
\verse Et eduxit eos de tenebris et umbra mortis et vincula eorum dirupit. 
\verse Confiteantur Domino propter misericordiam eius et mirabilia eius in filios hominum, 
\verse quia contrivit portas aereas et vectes ferreos confregit. 
\verse Stulti facti sunt in via iniquitatis suae et propter iniustitias suas afflicti sunt; 
\verse omnem escam abominata est anima eorum, et appropinquaverunt usque ad portas mortis. 
\verse Et clamaverunt ad Dominum, cum tribularentur, et de necessitatibus eorum liberavit eos. 
\verse Misit verbum suum et sanavit eos et eripuit eos de interitionibus eorum. 
\verse Confiteantur Domino propter misericordiam eius et mirabilia eius in filios hominum; 
\verse et sacrificent sacrificium laudis et annuntient opera eius in exsultatione. 
\verse Qui descendunt mare in navibus, facientes operationem in aquis multis, 
\verse ipsi viderunt opera Domini et mirabilia eius in profundo. 
\verse Dixit et excitavit spiritum procellae, et exaltati sunt fluctus eius. 
\verse Ascendunt usque ad caelos et descendunt usque ad abyssos; anima eorum in malis tabescebat. 
\verse Turbati sunt et moti sunt sicut ebrius, et omnis sapientia eorum devorata est. 
\verse Et clamaverunt ad Dominum, cum tribularentur, et de necessitatibus eorum eduxit eos. 
\verse Et statuit procellam eius in auram, et tacuerunt fluctus eius. 
\verse Et laetati sunt, quia siluerunt, et deduxit eos in portum voluntatis eorum. 
\verse Confiteantur Domino propter misericordiam eius et mirabilia eius in filios hominum; 
\verse et exaltent eum in ecclesia plebis et in conventu seniorum laudent eum. 
\verse Posuit flumina in desertum et exitus aquarum in sitim, 
\verse terram fructiferam in salsuginem a malitia inhabitantium in ea. 
\verse Posuit desertum in stagna aquarum et terram sine aqua in exitus aquarum. 
\verse Et collocavit illic esurientes, et constituerunt civitatem habitationis. 
\verse Et seminaverunt agros et plantaverunt vineas, et fecerunt fructum in proventum suum. 
\verse Et benedixit eis, et multiplicati sunt nimis, et iumenta eorum non minoravit. 
\verse Et pauci facti sunt et vexati sunt a tribulatione malorum et dolore. 
\verse Effudit contemptionem super principes et errare fecit eos in deserto invio. 
\verse Et suscepit pauperem de inopia et posuit sicut oves familias. 
\verse Videbunt recti et laetabuntur, et omnis iniquitas oppilabit os suum. 
\verse Quis sapiens, et custodiet haec et intelleget misericordias Domini?. 
\end{biblechapter}

\begin{biblechapter}  (107) 
\verse  Canticum. PSALMUS. David. 
\verse Paratum cor meum, Deus, paratum cor meum, cantabo et psallam. Euge, gloria mea! 
\verse Exsurge, psalterium et cithara, excitabo auroram. 
\verse Confitebor tibi in populis, Domine, et psallam tibi in nationibus, 
\verse quia magna est usque ad caelos misericordia tua, et usque ad nubes veritas tua. 
\verse Exaltare super caelos, Deus, et super omnem terram gloria tua. 
\verse Ut liberentur dilecti tui, salvum fac dextera tua et exaudi me. 
\verse Deus locutus est in sancto suo: “Exsultabo et dividam Sichimam et convallem Succoth dimetiar; 
\verse meus est Galaad, et meus est Manasses, et Ephraim fortitudo capitis mei, Iuda sceptrum meum. 
\verse Moab lebes lavacri mei; super Idumaeam extendam calceamentum meum, super Philistaeam vociferabor". 
\verse Quis deducet me in civitatem munitam? Quis deducet me usque in Idumaeam?. 
\verse Nonne, Deus, qui reppulisti nos? Et non exibis, Deus, in virtutibus nostris? 
\verse Da nobis auxilium de tribulatione, quia vana salus hominis. 
\verse In Deo faciemus virtutem, et ipse conculcabit inimicos nostros. 
\end{biblechapter}

\begin{biblechapter}  (108) 
\verse  Magistro chori. David. PSALMUS. Deus laudis meae, ne tacueris, 
\verse quia os peccatoris et os dolosi super me apertum est. Locuti sunt adversum me lingua dolosa 
\verse et sermonibus odii circumdederunt me et expugnaverunt me gratis. 
\verse Pro dilectione mea adversabantur mihi; ego autem orabam. 
\verse Et posuerunt adversum me mala pro bonis et odium pro dilectione mea. 
\verse Constitue super eum peccatorem, et adversarius stet a dextris eius. 
\verse Cum iudicatur, exeat condemnatus, et oratio eius fiat in peccatum. 
\verse Fiant dies eius pauci, et ministerium eius accipiat alter. 
\verse Fiant filii eius orphani, et uxor eius vidua. 
\verse Instabiles vagentur filii eius et mendicent et eiciantur de ruinis suis. - 
\verse Scrutetur fenerator omnem substantiam eius, et diripiant alieni labores eius. 
\verse Non sit qui praebeat illi misericordiam, nec sit qui misereatur pupillis eius. 
\verse Fiant nati eius in interitum, in generatione una deleatur nomen eorum. 
\verse In memoriam redeat iniquitas patrum eius in conspectu Domini, et peccatum matris eius non deleatur. 
\verse Fiant contra Dominum semper, et disperdat de terra memoriam eorum. 
\verse Pro eo quod non est recordatus facere misericordiam et persecutus est hominem inopem et mendicum et compunctum corde, ut mortificaret. 
\verse Et dilexit maledictionem: et veniat ei; et noluit benedictionem: et elongetur ab eo. 
\verse Et induit maledictionem sicut vestimentum: et intret sicut aqua in interiora eius, et sicut oleum in ossa eius. 
\verse Fiat ei sicut indumentum, quo operitur, et sicut zona, qua semper praecingitur. 
\verse Haec retributio eorum, qui adversantur mihi apud Dominum, et qui loquuntur mala adversus animam meam. 
\verse Et tu, Domine, Domine, fac mecum propter nomen tuum, quia suavis est misericordia tua; libera me,  
\verse quia egenus et pauper ego sum, et cor meum vulneratum est intra me. 
\verse Sicut umbra, cum declinat, pertransii, excussus sum sicut locustae. 
\verse Genua mea infirmata sunt ieiunio, et caro mea contabuit absque oleo. 
\verse Et ego factus sum opprobrium illis: viderunt me et moverunt capita sua. 
\verse Adiuva me, Domine Deus meus, salvum me fac secundum misericordiam tuam. 
\verse Et sciant quia manus tua haec: tu, Domine, hoc fecisti. 
\verse Maledicant illi, et tu benedicas; qui insurgunt in me, confundantur, servus autem tuus laetabitur. 
\verse Induantur, qui detrahunt mihi, pudore et operiantur sicut diploide confusione sua. 
\verse Confitebor Domino nimis in ore meo et in medio multorum laudabo eum, 
\verse quia astitit a dextris pauperis, ut salvam faceret a iudicantibus animam eius. 
\end{biblechapter}

\begin{biblechapter}  (109) 
\verse  David. PSALMUS. Dixit Dominus Domino meo: “Sede a dextris meis, donec ponam inimicos tuos scabellum pedum tuorum". 
\verse Virgam potentiae tuae emittet Dominus ex Sion: dominare in medio inimicorum tuorum. 
\verse Tecum principatus in die virtutis tuae, in splendoribus sanctis, ex utero ante luciferum genui te. 
\verse Iuravit Dominus et non paenitebit eum: “Tu es sacerdos in aeternum secundum ordinem Melchisedech". 
\verse Dominus a dextris tuis, conquassabit in die irae suae reges. 
\verse Iudicabit in nationibus: cumulantur cadavera, conquassabit capita in terra spatiosa. 
\verse De torrente in via bibet, propterea exaltabit caput. 
\end{biblechapter}

\begin{biblechapter}  (110) 
\verse ALLELUIA. ALEPH. Confitebor Domino in toto corde meo, BETH. in consilio iustorum et congregatione. 
\verse GHIMEL. Magna opera Domini, DALETH. exquirenda omnibus, qui cupiunt ea. 
\verse HE. Decor et magnificentia opus eius, VAU. et iustitia eius manet in saeculum saeculi. 
\verse ZAIN. Memoriam fecit mirabilium suorum, HETH. misericors et miserator Dominus. 
\verse TETH. Escam dedit timentibus se; IOD. memor erit in saeculum testamenti sui. 
\verse CAPH. Virtutem operum suorum annuntiavit populo suo, LAMED. ut det illis hereditatem gentium; 
\verse MEM. opera manuum eius veritas et iudicium. NUN. Fidelia omnia mandata eius, 
\verse SAMECH. confirmata in saeculum saeculi, AIN. facta in veritate et aequitate. 
\verse PHE. Redemptionem misit populo suo, SADE. mandavit in aeternum testamentum suum. COPH. Sanctum et terribile nomen eius. 
\verse RES. Initium sapientiae timor Domini, SIN. intellectus bonus omnibus facientibus ea; TAU. laudatio eius manet in saeculum saeculi. 
\end{biblechapter}

\begin{biblechapter}  (111) 
\verse ALLELUIA. ALEPH. Beatus vir, qui timet Dominum, BETH. in mandatis eius cupit nimis. 
\verse GHIMEL. Potens in terra erit semen eius, DALETH. generatio rectorum benedicetur. 
\verse HE. Gloria et divitiae in domo eius, VAU. et iustitia eius manet in saeculum saeculi. 
\verse ZAIN. Exortum est in tenebris lumen rectis, HETH. misericors et miserator et iustus. 
\verse TETH. Iucundus homo, qui miseretur et commodat, IOD. disponet res suas in iudicio, 
\verse CAPH. quia in aeternum non commovebitur. LAMED. In memoria aeterna erit iustus, 
\verse MEM. ab auditione mala non timebit. NUN. Paratum cor eius, sperans in Domino, 
\verse SAMECH. confirmatum est cor eius, non timebit, AIN. donec despiciat inimicos suos. 
\verse PHE. Distribuit, dedit pauperibus; SADE. iustitia eius manet in saeculum saeculi, COPH. cornu eius exaltabitur in gloria. 
\verse RES. Peccator videbit et irascetur, SIN. dentibus suis fremet et tabescet. TAU. Desiderium peccatorum peribit. 
\end{biblechapter}

\begin{biblechapter}  (112) 
\verse ALLELUIA. Laudate, pueri Domini, laudate nomen Domini. 
\verse Sit nomen Domini benedictum ex hoc nunc et usque in saeculum. 
\verse A solis ortu usque ad occasum laudabile nomen Domini. 
\verse Excelsus super omnes gentes Dominus, super caelos gloria eius. 
\verse Quis sicut Dominus Deus noster, qui in altis habitat 
\verse et se inclinat, ut respiciat in caelum et in terram? 
\verse Suscitans de terra inopem, de stercore erigens pauperem, 
\verse ut collocet eum cum principibus, cum principibus populi sui. 
\verse Qui habitare facit sterilem in domo, matrem filiorum laetantem. 
\end{biblechapter}

\begin{biblechapter}  (
\verse A) 
\verse ALLELUIA. In exitu Israel de Aegypto, domus Iacob de populo barbaro, 
\verse factus est Iuda sanctuarium eius, Israel potestas eius. 
\verse Mare vidit et fugit, Iordanis conversus est retrorsum; 
\verse montes saltaverunt ut arietes, et colles sicut agni ovium. - 
\verse Quid est tibi, mare, quod fugisti? Et tu, Iordanis, quia conversus es retrorsum? 
\verse Montes, quod saltastis sicut arietes, et colles, sicut agni ovium? 
\verse A facie Domini contremisce, terra, a facie Dei Iacob, 
\verse qui convertit petram in stagna aquarum et silicem in fontes aquarum. 
\end{biblechapter}

\begin{biblechapter}  (
\verse B) 
\verse Non nobis, Domine, non nobis, sed nomini tuo da gloriam super misericordia tua et veritate tua. 
\verse Quare dicent gentes: “Ubi est Deus eorum?". 
\verse Deus autem noster in caelo; omnia, quaecumque voluit, fecit. 
\verse Simulacra gentium argentum et aurum, opera manuum hominum. 
\verse Os habent et non loquentur, oculos habent et non videbunt. 
\verse Aures habent et non audient, nares habent et non odorabunt. 
\verse Manus habent et non palpabunt, pedes habent et non ambulabunt; non clamabunt in gutture suo. 
\verse Similes illis erunt, qui faciunt ea, et omnes, qui confidunt in eis. 
\verse Domus Israel speravit in Domino: adiutorium eorum et scutum eorum est. 
\verse Domus Aaron speravit in Domino: adiutorium eorum et scutum eorum est. 
\verse Qui timent Dominum, speraverunt in Domino: adiutorium eorum et scutum eorum est. 
\verse Dominus memor fuit nostri et benedicet nobis: benedicet domui Israel, benedicet domui Aaron, 
\verse benedicet omnibus, qui timent Dominum, pusillis cum maioribus. 
\verse Adiciat Dominus super vos, super vos et super filios vestros. 
\verse Benedicti vos a Domino, qui fecit caelum et terram. 
\verse Caeli, caeli sunt Domino, terram autem dedit filiis hominum. 
\verse Non mortui laudabunt te, Domine, neque omnes, qui descendunt in silentium, 
\verse sed nos, qui vivimus, benedicimus Domino ex hoc nunc et usque in saeculum. 
\end{biblechapter}

\begin{biblechapter}  (114, 1-9; 115) 
\verse ALLELUIA. Dilexi, quoniam exaudit Dominus vocem deprecationis meae. 
\verse Quia inclinavit aurem suam mihi, cum in diebus meis invocabam. 
\verse Circumdederunt me funes mortis, et angustiae inferni invenerunt me. Tribulationem et dolorem inveni 
\verse et nomen Domini invocabam: “O Domine, libera animam meam". 
\verse Misericors Dominus et iustus, et Deus noster miseretur. 
\verse Custodiens parvulos Dominus; humiliatus sum, et salvum me faciet. 
\verse Convertere, anima mea, in requiem tuam, quia Dominus benefecit tibi; 
\verse quia eripuit animam meam de morte, oculos meos a lacrimis, pedes meos a lapsu. 
\verse Ambulabo coram Domino in regione vivorum. - 
\verse Credidi, etiam cum locutus sum: “Ego humiliatus sum nimis". 
\verse Ego dixi in trepidatione mea: “Omnis homo mendax". 
\verse Quid retribuam Domino pro omnibus, quae retribuit mihi? 
\verse Calicem salutaris accipiam et nomen Domini invocabo. 
\verse Vota mea Domino reddam coram omni populo eius. 
\verse Pretiosa in conspectu Domini mors sanctorum eius. 
\verse O Domine, ego servus tuus, ego servus tuus et filius ancillae tuae. Dirupisti vincula mea: 
\verse tibi sacrificabo hostiam laudis et nomen Domini invocabo. 
\verse Vota mea Domino reddam coram omni populo eius 
\verse in atriis domus Domini, in medio tui, Ierusalem. 
\end{biblechapter}

\begin{biblechapter}  (116) 
\verse ALLELUIA. Laudate Dominum, omnes gentes; collaudate eum, omnes populi. 
\verse Quoniam confirmata est super nos misericordia eius, et veritas Domini manet in aeternum. 
\end{biblechapter}

\begin{biblechapter}  (117) 
\verse ALLELUIA. Confitemini Domino, quoniam bonus, quoniam in saeculum misericordia eius. 
\verse Dicat nunc Israel, quoniam bonus, quoniam in saeculum misericordia eius. 
\verse Dicat nunc domus Aaron, quoniam in saeculum misericordia eius. 
\verse Dicant nunc, qui timent Dominum, quoniam in saeculum misericordia eius. 
\verse De tribulatione invocavi Dominum, et exaudivit me educens in latitudinem Dominus. 
\verse Dominus mecum, non timebo, quid faciat mihi homo. 
\verse Dominus mecum adiutor meus, et ego despiciam inimicos meos. 
\verse Bonum est confugere ad Dominum quam confidere in homine. 
\verse Bonum est confugere ad Dominum quam confidere in principibus. 
\verse Omnes gentes circuierunt me, et in nomine Domini excidi eos. 
\verse Circumdantes circumdederunt me, et in nomine Domini excidi eos. 
\verse Circumdederunt me sicut apes et exarserunt sicut ignis in spinis, et in nomine Domini excidi eos. 
\verse Impellentes impulerunt me, ut caderem, et Dominus adiuvit me. 
\verse Fortitudo mea et laus mea Dominus et factus est mihi in salutem. 
\verse Vox iubilationis et salutis in tabernaculis iustorum: “Dextera Domini fecit virtutem! 
\verse Dextera Domini exaltata est; dextera Domini fecit virtutem!". 
\verse Non moriar, sed vivam et narrabo opera Domini. 
\verse Castigans castigavit me Dominus et morti non tradidit me. 
\verse Aperite mihi portas iustitiae; ingressus in eas confitebor Domino. 
\verse Haec porta Domini; iusti intrabunt in eam. - 
\verse Confitebor tibi, quoniam exaudisti me et factus es mihi in salutem. 
\verse Lapidem quem reprobaverunt aedificantes, hic factus est in caput anguli; 
\verse a Domino factum est istud et est mirabile in oculis nostris. 
\verse Haec est dies, quam fecit Dominus: exsultemus et laetemur in ea. 
\verse O Domine, salvum me fac; o Domine, da prosperitatem! 
\verse Benedictus, qui venit in nomine Domini. Benedicimus vobis de domo Domini. 
\verse Deus Dominus et illuxit nobis. Instruite sollemnitatem in ramis condensis usque ad cornua altaris. 
\verse Deus meus es tu, et confitebor tibi, Deus meus, et exaltabo te. 
\verse Confitemini Domino, quoniam bonus, quoniam in saeculum misericordia eius. 
\end{biblechapter}

\begin{biblechapter} (118) 
\verse ALLELUIA. ALEPH. Beati immaculati in via, qui ambulant in lege Domini. 
\verse Beati, qui servant testimonia eius, in toto corde exquirunt eum. 
\verse Non enim operati sunt iniquitatem, in viis eius ambulaverunt. 
\verse Tu mandasti mandata tua custodiri nimis. 
\verse Utinam dirigantur viae meae ad custodiendas iustificationes tuas! 
\verse Tunc non confundar, cum perspexero in omnibus praeceptis tuis. 
\verse Confitebor tibi in directione cordis, in eo quod didici iudicia iustitiae tuae. 
\verse Iustificationes tuas custodiam, non me derelinquas usquequaque. 
\verse BETH. In quo mundabit adulescentior viam suam? In custodiendo sermones tuos. 
\verse In toto corde meo exquisivi te; ne errare me facias a praeceptis tuis. 
\verse In corde meo abscondi eloquia tua, ut non peccem tibi. 
\verse Benedictus es, Domine; doce me iustificationes tuas. 
\verse In labiis meis numeravi omnia iudicia oris tui. 
\verse In via testimoniorum tuorum delectatus sum sicut in omnibus divitiis. 
\verse In mandatis tuis exercebor et considerabo vias tuas. 
\verse In iustificationibus tuis delectabor, non obliviscar sermonem tuum. 
\verse GHIMEL. Benefac servo tuo, et vivam et custodiam sermonem tuum. 
\verse Revela oculos meos, et considerabo mirabilia de lege tua. 
\verse Incola ego sum in terra, non abscondas a me praecepta tua. 
\verse Defecit anima mea in desiderando iudicia tua in omni tempore. 
\verse Increpasti superbos; maledicti, qui errant a praeceptis tuis. 
\verse Aufer a me opprobrium et contemptum, quia testimonia tua servavi. 
\verse Etsi principes sedent et adversum me loquuntur, servus tamen tuus exercetur in iustificationibus tuis. 
\verse Nam et testimonia tua delectatio mea, et consilium meum iustificationes tuae. 
\verse DALETH. Adhaesit pulveri anima mea; vivifica me secundum verbum tuum. 
\verse Vias meas enuntiavi, et exaudisti me; doce me iustificationes tuas. 
\verse Viam mandatorum tuorum fac me intellegere, et exercebor in mirabilibus tuis. 
\verse Lacrimata est anima mea prae maerore; erige me secundum verbum tuum. 
\verse Viam mendacii averte a me et legem tuam da mihi benigne. 
\verse Viam veritatis elegi, iudicia tua proposui mihi. 
\verse Adhaesi testimoniis tuis, Domine; noli me confundere. 
\verse Viam mandatorum tuorum curram, quia dilatasti cor meum. 
\verse HE. Legem pone mihi, Domine, viam iustificationum tuarum, et servabo eam semper. 
\verse Da mihi intellectum, et servabo legem tuam et custodiam illam in toto corde meo. 
\verse Deduc me in semitam praeceptorum tuorum, quia ipsam volui. 
\verse Inclina cor meum in testimonia tua et non in avaritiam. 
\verse Averte oculos meos, ne videant vanitatem; in via tua vivifica me. 
\verse Suscita servo tuo eloquium tuum, quod est ad timorem tuum. 
\verse Amove opprobrium meum, quod suspicatus sum, quia iudicia tua iucunda. 
\verse Ecce concupivi mandata tua; in iustitia tua vivifica me. 
\verse VAU. Et veniat super me misericordia tua, Domine, salutare tuum secundum eloquium tuum. 
\verse Et respondebo exprobrantibus mihi verbum, quia speravi in sermonibus tuis. 
\verse Et ne auferas de ore meo verbum veritatis usquequaque, quia in iudiciis tuis supersperavi. 
\verse Et custodiam legem tuam semper, in saeculum et in saeculum saeculi. 
\verse Et ambulabo in latitudine, quia mandata tua exquisivi. 
\verse Et loquar de testimoniis tuis in conspectu regum et non confundar. 
\verse Et delectabor in praeceptis tuis, quae dilexi. 
\verse Et levabo manus meas ad praecepta tua, quae dilexi; et exercebor in iustificationibus tuis. - 
\verse ZAIN. Memor esto verbi tui servo tuo, in quo mihi spem dedisti. 
\verse Hoc me consolatum est in humiliatione mea, quia eloquium tuum vivificavit me. 
\verse Superbi deriserunt me vehementer; a lege autem tua non declinavi. 
\verse Memor fui iudiciorum tuorum a saeculo, Domine, et consolatus sum. 
\verse Indignatio tenuit me propter peccatores derelinquentes legem tuam. 
\verse Cantica factae sunt mihi iustificationes tuae in loco peregrinationis meae. 
\verse Memor fui nocte nominis tui, Domine, et custodiam legem tuam. 
\verse Hoc factum est mihi, quia mandata tua servavi. 
\verse HETH. Portio mea Dominus: dixi custodire verba tua. 
\verse Deprecatus sum faciem tuam in toto corde meo; miserere mei secundum eloquium tuum. 
\verse Cogitavi vias meas et converti pedes meos in testimonia tua. 
\verse Festinavi et non sum moratus, ut custodiam praecepta tua. 
\verse Funes peccatorum circumplexi sunt me, et legem tuam non sum oblitus. 
\verse Media nocte surgebam ad confitendum tibi super iudicia iustitiae tuae. 
\verse Particeps ego sum omnium timentium te et custodientium mandata tua. 
\verse Misericordia tua, Domine, plena est terra; iustificationes tuas doce me. 
\verse TETH. Bonitatem fecisti cum servo tuo, Domine, secundum verbum tuum. 
\verse Bonitatem et prudentiam et scientiam doce me, quia praeceptis tuis credidi. 
\verse Priusquam humiliarer ego erravi; nunc autem eloquium tuum custodiam. 
\verse Bonus es tu et benefaciens, doce me iustificationes tuas. 
\verse Excogitaverunt contra me dolosa superbi, ego autem in toto corde meo servabo mandata tua. 
\verse Incrassatum est sicut adeps cor eorum, ego vero in lege tua delectatus sum. 
\verse Bonum mihi quia humiliatus sum, ut discam iustificationes tuas. 
\verse Bonum mihi lex oris tui super milia auri et argenti. 
\verse IOD. Manus tuae fecerunt me et plasmaverunt me; da mihi intellectum, et discam praecepta tua. 
\verse Qui timent te, videbunt me et laetabuntur, quia in verba tua supersperavi. 
\verse Cognovi, Domine, quia aequitas iudicia tua, et in veritate humiliasti me. 
\verse Fiat misericordia tua, ut consoletur me, secundum eloquium tuum servo tuo. 
\verse Veniant mihi miserationes tuae, et vivam, quia lex tua delectatio mea est. 
\verse Confundantur superbi, quoniam dolose incurvaverunt me, ego autem exercebor in mandatis tuis. 
\verse Convertantur mihi timentes te, et qui noverunt testimonia tua. 
\verse Fiat cor meum immaculatum in iustificationibus tuis, ut non confundar. 
\verse CAPH. Defecit in salutare tuum anima mea, et in verbum tuum supersperavi. 
\verse Defecerunt oculi mei in eloquium tuum, dicentes: “Quando consolaberis me?". 
\verse Quia factus sum sicut uter in fumo; iustificationes tuas non sum oblitus. 
\verse Quot sunt dies servi tui? Quando facies de persequentibus me iudicium? 
\verse Foderunt mihi foveas superbi, qui non sunt secundum legem tuam. 
\verse Omnia praecepta tua veritas; dolose persecuti sunt me; adiuva me. 
\verse Paulo minus consummaverunt me in terra, ego autem non dereliqui mandata tua. 
\verse Secundum misericordiam tuam vivifica me, et custodiam testimonia oris tui. - 
\verse LAMED. In aeternum, Domine, verbum tuum constitutum est in caelo. 
\verse In generationem et generationem veritas tua; firmasti terram, et permanet. 
\verse Secundum iudicia tua permanent hodie, quoniam omnia serviunt tibi. 
\verse Nisi quod lex tua delectatio mea est, tunc forte periissem in humilia tione mea. 
\verse In aeternum non obliviscar man data tua, quia in ipsis vivificasti me. 
\verse Tuus sum ego: salvum me fac, quoniam mandata tua exqui sivi. 
\verse Me exspectaverunt peccatores, ut perderent me; testimonia tua intellexi. 
\verse Omni consummationi vidi finem, latum praeceptum tuum nimis. 
\verse MEM. Quomodo dilexi legem tuam, Domine; tota die meditatio mea est. 
\verse Super inimicos meos sapientem me fecit praeceptum tuum, quia in aeternum mihi est. 
\verse Super omnes docentes me prudens factus sum, quia testimonia tua meditatio mea est. 
\verse Super senes intellexi, quia mandata tua servavi. 
\verse Ab omni via mala prohibui pedes meos, ut custodiam verba tua. 
\verse A iudiciis tuis non declinavi, quia tu legem posuisti mihi. 
\verse Quam dulcia faucibus meis eloquia tua, super mel ori meo. 
\verse A mandatis tuis intellexi; propterea odivi omnem viam mendacii. 
\verse NUN. Lucerna pedibus meis verbum tuum et lumen semitis meis. 
\verse Iuravi et statui custodire iudicia iustitiae tuae. 
\verse Humiliatus sum usquequaque, Domine; vivifica me secundum verbum tuum. 
\verse Voluntaria oris mei beneplacita sint, Domine, et iudicia tua doce me. 
\verse Anima mea in manibus meis semper, et legem tuam non sum oblitus. 
\verse Posuerunt peccatores laqueum mihi, et de mandatis tuis non erravi. 
\verse Hereditas mea testimonia tua in aeternum, quia exsultatio cordis mei sunt. 
\verse Inclinavi cor meum ad faciendas iustificationes tuas in aeternum, in finem. 
\verse SAMECH. Duplices corde odio habui et legem tuam dilexi. 
\verse Tegmen et scutum meum es tu, et in verbum tuum supersperavi. 
\verse Declinate a me, maligni, et servabo praecepta Dei mei. 
\verse Suscipe me secundum eloquium tuum, et vivam; et non confundas me ab exspectatione mea. 
\verse Sustenta me, et salvus ero et delectabor in iustificationibus tuis semper. 
\verse Sprevisti omnes discedentes a iustificationibus tuis, quia mendacium cogitatio eorum. 
\verse Quasi scoriam delesti omnes peccatores terrae; ideo dilexi testimonia tua. 
\verse Horruit a timore tuo caro mea; a iudiciis enim tuis timui. 
\verse AIN. Feci iudicium et iustitiam; non tradas me calumniantibus me. 
\verse Sponde pro servo tuo in bonum; non calumnientur me superbi. 
\verse Oculi mei defecerunt in desiderio salutaris tui et eloquii iustitiae tuae. 
\verse Fac cum servo tuo secundum misericordiam tuam et iustificationes tuas doce me. 
\verse Servus tuus sum ego; da mihi intellectum, ut sciam testimonia tua. 
\verse Tempus faciendi Domino; dissipaverunt legem tuam. 
\verse Ideo dilexi praecepta tua super aurum et obryzum. 
\verse Propterea ad omnia mandata tua dirigebar, omnem viam mendacii odio habui. - 
\verse PHE. Mirabilia testimonia tua, ideo servavit ea anima mea. 
\verse Declaratio sermonum tuorum illuminat et intellectum dat parvulis. 
\verse Os meum aperui et attraxi spiritum, quia praecepta tua desiderabam. 
\verse Convertere in me et miserere mei secundum iudicium tuum cum diligentibus nomen tuum. 
\verse Gressus meos dirige secundum eloquium tuum, et non dominetur mei omnis iniquitas. 
\verse Redime me a calumniis hominum, ut custodiam mandata tua. 
\verse Faciem tuam illumina super servum tuum et doce me iustificationes tuas. 
\verse Rivulos aquarum deduxerunt oculi mei, quia non custodierunt legem tuam. 
\verse SADE. Iustus es, Domine, et rectum iudicium tuum. 
\verse Mandasti in iustitia testimonia tua et in veritate nimis. 
\verse Consumpsit me zelus meus, quia obliti sunt verba tua inimici mei. 
\verse Ignitum eloquium tuum vehementer, et servus tuus dilexit illud. 
\verse Adulescentulus sum ego et contemptus; mandata tua non sum oblitus. 
\verse Iustitia tua iustitia in aeternum, et lex tua veritas. 
\verse Tribulatio et angustia invenerunt me; praecepta tua delectatio mea est. 
\verse Iustitia testimonia tua in aeternum; intellectum da mihi, et vivam. 
\verse COPH. Clamavi in toto corde, exaudi me, Domine; iustificationes tuas servabo. 
\verse Clamavi ad te, salvum me fac, ut custodiam testimonia tua. 
\verse Praeveni diluculo et clamavi, in verba tua supersperavi. 
\verse Praevenerunt oculi mei vigilias, ut meditarer eloquia tua. 
\verse Vocem meam audi secundum misericordiam tuam, Domine, secundum iudicium tuum vivifica me. 
\verse Appropinquaverunt persequentes me in malitia, a lege autem tua longe facti sunt. 
\verse Prope es tu, Domine, et omnia praecepta tua veritas. 
\verse Ab initio cognovi de testimoniis tuis, quia in aeternum fundasti ea. 
\verse RES. Vide humiliationem meam et eripe me, quia legem tuam non sum oblitus. 
\verse Iudica causam meam et redime me; propter eloquium tuum vivifica me. 
\verse Longe a peccatoribus salus, quia iustificationes tuas non exquisierunt. 
\verse Misericordiae tuae multae, Domine; secundum iudicia tua vivifica me. 
\verse Multi, qui persequuntur me et tribulant me; a testimoniis tuis non declinavi. 
\verse Vidi praevaricantes, et taeduit me, quia eloquia tua non custodierunt. 
\verse Vide quoniam mandata tua dilexi, Domine; secundum misericordiam tuam vivifica me. 
\verse Principium verborum tuorum veritas, in aeternum omnia iudicia iustitiae tuae. 
\verse SIN. Principes persecuti sunt me gratis, et a verbis tuis formidavit cor meum. 
\verse Laetabor ego super eloquia tua, sicut qui invenit spolia multa. 
\verse Mendacium odio habui et abominatus sum; legem autem tuam dilexi. 
\verse Septies in die laudem dixi tibi super iudicia iustitiae tuae. 
\verse Pax multa diligentibus legem tuam, et non est illis scandalum. 
\verse Exspectabam salutare tuum, Domine, et praecepta tua feci. 
\verse Custodivit anima mea testimonia tua, et dilexi ea vehementer. 
\verse Servavi mandata tua et testimonia tua, quia omnes viae meae in conspectu tuo. 
\verse TAU. Appropinquet deprecatio mea in conspectu tuo, Domine; iuxta verbum tuum da mihi intellectum. 
\verse Intret postulatio mea in conspectu tuo; secundum eloquium tuum libera me. 
\verse Eructabunt labia mea hymnum, cum docueris me iustificationes tuas. 
\verse Cantet lingua mea eloquium tuum, quia omnia praecepta tua iustitia. 
\verse Fiat manus tua, ut adiuvet me, quoniam mandata tua elegi. 
\verse Concupivi salutare tuum, Domine, et lex tua delectatio mea est. 
\verse Vivet anima mea et laudabit te, et iudicia tua adiuvabunt me. 
\verse Erravi sicut ovis, quae periit; quaere servum tuum, quia praecepta tua non sum oblitus. 
\end{biblechapter}

\begin{biblechapter}  (119) 
\verse  Canticum ascensionum. Ad Dominum, cum tribularer, clamavi, et exaudivit me. 
\verse Domine, libera animam meam a labiis mendacii, a lingua dolosa. 
\verse Quid detur tibi aut quid apponatur tibi, lingua dolosa? 
\verse Sagittae potentis acutae cum carbonibus iuniperorum. 
\verse Heu mihi, quia peregrinatus sum in Mosoch, habitavi ad tabernacula Cedar! 
\verse Multum incola fuit anima mea cum his, qui oderunt pacem. 
\verse Ego eram pacificus; cum loquebar, illi impugnabant me. 
\end{biblechapter}

\begin{biblechapter}  (120) 
\verse  Canticum ascensionum. Levabo oculos meos in montes: unde veniet auxilium mihi? 
\verse Auxilium meum a Domino, qui fecit caelum et terram. 
\verse Non dabit in commotionem pedem tuum neque dormitabit, qui custodit te. 
\verse Ecce non dormitabit neque dormiet, qui custodit Israel. 
\verse Dominus custodit te, Dominus umbraculum tuum ad manum dexteram tuam. 
\verse Per diem sol non percutiet te, neque luna per noctem. 
\verse Dominus custodiet te ab omni malo; custodiet animam tuam Dominus. 
\verse Dominus custodiet introitum tuum et exitum tuum ex hoc nunc et usque in saeculum. 
\end{biblechapter}

\begin{biblechapter}  (121) 
\verse  Canticum ascensionum. David. Laetatus sum in eo, quod dixerunt mihi: “In domum Domini ibimus". 
\verse Stantes iam sunt pedes nostri in portis tuis, Ierusalem. 
\verse Ierusalem, quae aedificata est ut civitas, sibi compacta in idipsum. 
\verse Illuc enim ascenderunt tribus, tribus Domini, testimonium Israel, ad confitendum nomini Domini. 
\verse Quia illic sederunt sedes ad iudicium, sedes domus David. 
\verse Rogate, quae ad pacem sunt Ierusalem: “Securi sint diligentes te! 
\verse Fiat pax in muris tuis, et securitas in turribus tuis!". 
\verse Propter fratres meos et proximos meos loquar: “Pax in te!". 
\verse Propter domum Domini Dei nostri exquiram bona tibi. 
\end{biblechapter}

\begin{biblechapter}  (122) 
\verse  Canticum ascensionum. Ad te levavi oculos meos, qui habitas in caelis. 
\verse Ecce sicut oculi servorum ad manus dominorum suorum, sicut oculi ancillae ad manus dominae suae, ita oculi nostri ad Dominum Deum nostrum, donec misereatur nostri. 
\verse Miserere nostri, Domine, miserere nostri, quia multum repleti sumus despectione; 
\verse quia multum repleta est anima nostra derisione abundantium et despectione superborum. 
\end{biblechapter}

\begin{biblechapter}  (123) 
\verse  Canticum ascensionum. David. Nisi quia Dominus erat in nobis, dicat nunc Israel, 
\verse nisi quia Dominus erat in nobis, cum exsurgerent homines in nos: 
\verse forte vivos deglutissent nos, cum irasceretur furor eorum in nos. 
\verse Forsitan aqua absorbuisset nos, torrens pertransisset animam nostram; 
\verse forsitan pertransissent animam nostram aquae intumescentes. 
\verse Benedictus Dominus, qui non dedit nos in direptionem dentibus eorum. 
\verse Anima nostra sicut passer erepta est de laqueo venantium: laqueus contritus est, et nos erepti sumus. 
\verse Adiutorium nostrum in nomine Domini, qui fecit caelum et terram. 
\end{biblechapter}

\begin{biblechapter}  (124) 
\verse  Canticum ascensionum. Qui confidunt in Domino, sicut mons Sion: non commovebitur, in aeternum manet. 
\verse Ierusalem, montes in circuitu eius, et Dominus in circuitu populi sui ex hoc nunc et usque in saeculum. 
\verse Quia non requiescet virga iniquitatis super sortem iustorum, ut non extendant iusti ad iniquitatem manus suas. 
\verse Benefac, Domine, bonis et rectis corde. 
\verse Declinantes autem per vias pravas adducet Dominus cum operantibus iniquitatem. Pax super Israel! 
\end{biblechapter}

\begin{biblechapter}  (125) 
\verse  Canticum ascensionum. In convertendo Dominus captivitatem Sion, facti sumus quasi somniantes. 
\verse Tunc repletum est gaudio os nostrum, et lingua nostra exsultatione. Tunc dicebant inter gentes: “Magnificavit Dominus facere cum eis". 
\verse Magnificavit Dominus facere nobiscum; facti sumus laetantes. 
\verse Converte, Domine, captivitatem nostram, sicut torrentes in austro. 
\verse Qui seminant in lacrimis, in exsultatione metent. 
\verse Euntes ibant et flebant semen spargendum portantes; venientes autem venient in exsultatione portantes manipulos suos. 
\end{biblechapter}

\begin{biblechapter}  (126) 
\verse  Canticum ascensionum. Salomonis. Nisi Dominus aedificaverit domum, in vanum laborant, qui aedificant eam. Nisi Dominus custodierit civitatem, frustra vigilat, qui custodit eam. 
\verse Vanum est vobis ante lucem surgere et sero quiescere, qui manducatis panem laboris, quia dabit dilectis suis somnum. 
\verse Ecce hereditas Domini filii, merces fructus ventris. 
\verse Sicut sagittae in manu potentis, ita filii iuventutis. 
\verse Beatus vir, qui implevit pharetram suam ex ipsis: non confundetur, cum loquetur inimicis suis in porta. 
\end{biblechapter}

\begin{biblechapter}  (127) 
\verse  Canticum ascensionum. Beatus omnis, qui timet Dominum, qui ambulat in viis eius. 
\verse Labores manuum tuarum manducabis, beatus es, et bene tibi erit. 
\verse Uxor tua sicut vitis fructifera in lateribus domus tuae; filii tui sicut novellae olivarum in circuitu mensae tuae. 
\verse Ecce sic benedicetur homo, qui timet Dominum. 
\verse Benedicat tibi Dominus ex Sion, et videas bona Ierusalem omnibus diebus vitae tuae; 
\verse et videas filios filiorum tuorum. Pax super Israel! 
\end{biblechapter}

\begin{biblechapter}  (128) 
\verse  Canticum ascensionum. Saepe expugnaverunt me a iuventute mea, dicat nunc Israel, 
\verse saepe expugnaverunt me a iuventute mea, etenim non potuerunt adversum me. 
\verse Supra dorsum meum araverunt aratores, prolongaverunt sulcos suos. 
\verse Dominus autem iustus concidit cervices peccatorum. 
\verse Confundantur et convertantur retrorsum omnes, qui oderunt Sion. 
\verse Fiant sicut fenum tectorum, quod, priusquam evellatur, exaruit; 
\verse de quo non implevit manum suam, qui metit, et sinum suum, qui manipulos colligit. 
\verse Et non dixerunt, qui praeteribant: “Benedictio Domini super vos, benedicimus vobis in nomine Domini". 
\end{biblechapter}

\begin{biblechapter}  (129) 
\verse  Canticum ascensionum. De profundis clamavi ad te, Domine; 
\verse Domine, exaudi vocem meam. Fiant aures tuae intendentes in vocem deprecationis meae. 
\verse Si iniquitates observaveris, Domine, Domine, quis sustinebit? 
\verse Quia apud te propitiatio est, ut timeamus te. 
\verse Sustinui te, Domine, sustinuit anima mea in verbo eius; speravit 
\verse anima mea in Domino magis quam custodes auroram. Magis quam custodes auroram 
\verse speret Israel in Domino, quia apud Dominum misericordia, et copiosa apud eum redemptio. 
\verse Et ipse redimet Israel ex omnibus iniquitatibus eius. 
\end{biblechapter}

\begin{biblechapter}  (130) 
\verse  Canticum ascensionum. David. Domine, non est exaltatum cor meum, neque elati sunt oculi mei, neque ambulavi in magnis neque in mirabilibus super me. 
\verse Vere pacatam et quietam feci animam meam; sicut ablactatus in sinu matris suae, sicut ablactatus, ita in me est anima mea. 
\verse Speret Israel in Domino ex hoc nunc et usque in saeculum. 
\end{biblechapter}

\begin{biblechapter}  (131) 
\verse  Canticum ascensionum. Memento, Domine, David et omnis mansuetudinis eius, 
\verse quia iuravit Domino, votum vovit Potenti Iacob: 
\verse “Non introibo in tabernaculum domus meae, non ascendam in lectum strati mei, 
\verse non dabo somnum oculis meis et palpebris meis dormitationem, 
\verse donec inveniam locum Domino, tabernaculum Potenti Iacob". 
\verse Ecce audivimus eam esse in Ephratha, invenimus eam in campis Iaar. 
\verse Ingrediamur in tabernaculum eius, adoremus ad scabellum pedum eius. - 
\verse Surge, Domine, in requiem tuam, tu et arca fortitudinis tuae. 
\verse Sacerdotes tui induantur iustitiam, et sancti tui exsultent. 
\verse Propter David servum tuum non avertas faciem christi tui. 
\verse Iuravit Dominus David veritatem et non recedet ab ea: “De fructu ventris tui ponam super sedem tuam. 
\verse Si custodierint filii tui testamentum meum et testimonia mea, quae docebo eos, filii eorum usque in saeculum sedebunt super sedem tuam". 
\verse Quoniam elegit Dominus Sion, desideravit eam in habitationem sibi: 
\verse “Haec requies mea in saeculum saeculi; hic habitabo, quoniam desideravi eam. 
\verse Cibaria eius benedicens benedicam, pauperes eius saturabo panibus. 
\verse Sacerdotes eius induam salutari, et sancti eius exsultatione exsultabunt. 
\verse Illic germinare faciam cornu David, parabo lucernam christo meo. 
\verse Inimicos eius induam confusione, super ipsum autem efflorebit diadema eius". 
\end{biblechapter}

\begin{biblechapter}  (132) 
\verse  Canticum ascensionum. David. Ecce quam bonum et quam iucundum habitare fratres in unum: 
\verse sicut unguentum optimum in capite, quod descendit in barbam, barbam Aaron, quod descendit in oram vestimenti eius; 
\verse sicut ros Hermon, qui descendit in montes Sion, quoniam illic mandavit Dominus benedictionem, vitam usque in saeculum. 
\end{biblechapter}

\begin{biblechapter}  (133) 
\verse  Canticum ascensionum. Ecce benedicite Dominum, omnes servi Domini, qui statis in domo Domini per noctes. 
\verse Extollite manus vestras ad sanctuarium et benedicite Dominum. 
\verse Benedicat te Dominus ex Sion, qui fecit caelum et terram. 
\end{biblechapter}

\begin{biblechapter}  (134) 
\verse ALLELUIA. Laudate nomen Domini, laudate, servi Domini, 
\verse qui statis in domo Domini, in atriis domus Dei nostri. 
\verse Laudate Dominum, quia bonus Dominus; psallite nomini eius, quoniam suave. 
\verse Quoniam Iacob elegit sibi Dominus, Israel in peculium sibi. 
\verse Quia ego cognovi quod magnus est Dominus, et Deus noster prae omnibus diis. 
\verse Omnia, quaecumque voluit, Dominus fecit in caelo et in terra, in mari et in omnibus abyssis. 
\verse Adducens nubes ab extremo terrae, fulgura in pluviam facit, producit ventos de thesauris suis. 
\verse Qui percussit primogenita Aegypti ab homine usque ad pecus. 
\verse Misit signa et prodigia in medio tui, Aegypte, in pharaonem et in omnes servos eius. 
\verse Qui percussit gentes multas et occidit reges fortes: 
\verse Sehon regem Amorraeorum et Og regem Basan et omnia regna Chanaan. 
\verse Et dedit terram eorum hereditatem, hereditatem Israel populo suo. 
\verse Domine, nomen tuum in aeternum; Domine, memoriale tuum in generationem et generationem. 
\verse Quia iudicabit Dominus populum suum et servorum suorum miserebitur. 
\verse Simulacra gentium argentum et aurum, opera manuum hominum. 
\verse Os habent et non loquentur, oculos habent et non videbunt. 
\verse Aures habent et non audient; neque enim est spiritus in ore ipsorum. 
\verse Similes illis erunt, qui faciunt ea, et omnes, qui confidunt in eis. 
\verse Domus Israel, benedicite Domino; domus Aaron, benedicite Domino; 
\verse domus Levi, benedicite Domino; qui timetis Dominum, benedicite Domino. 
\verse Benedictus Dominus ex Sion, qui habitat in Ierusalem. ALLELUIA. 
\end{biblechapter}

\begin{biblechapter}  (135) 
\verse ALLELUIA. Confitemini Domino, quoniam bonus, quoniam in aeternum misericordia eius. 
\verse Confitemini Deo deorum, quoniam in aeternum misericordia eius. 
\verse Confitemini Domino dominorum, quoniam in aeternum misericordia eius. 
\verse Qui facit mirabilia magna solus, quoniam in aeternum misericordia eius. 
\verse Qui fecit caelos in intellectu, quoniam in aeternum misericordia eius. 
\verse Qui expandit terram super aquas, quoniam in aeternum misericordia eius. 
\verse Qui fecit luminaria magna, quoniam in aeternum misericordia eius: 
\verse solem, ut praeesset diei, quoniam in aeternum misericordia eius; 
\verse lunam et stellas, ut praeessent nocti, quoniam in aeternum misericordia eius. 
\verse Qui percussit Aegyptum in primogenitis eorum, quoniam in aeternum misericordia eius. 
\verse Qui eduxit Israel de medio eorum, quoniam in aeternum misericordia eius, 
\verse in manu potenti et brachio extento, quoniam in aeternum misericordia eius. 
\verse Qui divisit mare Rubrum in divisiones, quoniam in aeternum misericordia eius. 
\verse Et traduxit Israel per medium eius, quoniam in aeternum misericordia eius. 
\verse Et excussit pharaonem et virtutem eius in mari Rubro, quoniam in aeternum misericordia eius. 
\verse Qui traduxit populum suum per desertum, quoniam in aeternum misericordia eius. 
\verse Qui percussit reges magnos, quoniam in aeternum misericordia eius; 
\verse et occidit reges potentes, quoniam in aeternum misericordia eius: 
\verse Sehon regem Amorraeorum, quoniam in aeternum misericordia eius; 
\verse et Og regem Basan, quoniam in aeternum misericordia eius. 
\verse Et dedit terram eorum hereditatem, quoniam in aeternum misericordia eius, 
\verse hereditatem Israel servo suo, quoniam in aeternum misericordia eius. 
\verse Qui in humilitate nostra memor fuit nostri, quoniam in aeternum misericordia eius; 
\verse et redemit nos ab inimicis nostris, quoniam in aeternum misericordia eius. 
\verse Qui dat escam omni carni, quoniam ìn aeternum misericordia eius. 
\verse Confitemini Deo caeli, quoniam in aeternum misericordia eius. 
\end{biblechapter}

\begin{biblechapter}  (136) 
\verse Super flumina Babylonis, illic sedimus et flevimus, cum recordaremur Sion. 
\verse In salicibus in medio eius suspendimus citharas nostras. 
\verse Quia illic rogaverunt nos, qui captivos duxerunt nos, verba cantionum, et, qui affligebant nos, laetitiam: “Cantate nobis de canticis Sion". 
\verse Quomodo cantabimus canticum Domini in terra aliena? 
\verse Si oblitus fuero tui, Ierusalem, oblivioni detur dextera mea; 
\verse adhaereat lingua mea faucibus meis, si non meminero tui, si non praeposuero Ierusalem in capite laetitiae meae. 
\verse Memor esto, Domine, adversus filios Edom diei Ierusalem; qui dicebant: “Exinanite, exinanite usque ad fundamentum in ea". 
\verse Filia Babylonis devastans, beatus, qui retribuet tibi retributionem tuam, quam retribuisti nobis; 
\verse beatus, qui tenebit et allidet parvulos tuos ad petram. 
\end{biblechapter}

\begin{biblechapter}  (137) 
\verse David. Confitebor tibi, Domine, in toto corde meo, quoniam audisti verba oris mei. In conspectu angelorum psallam tibi, 
\verse adorabo ad templum sanctum tuum; et confitebor nomini tuo propter misericordiam tuam et veritatem tuam, quoniam magnificasti super omne nomen eloquium tuum. 
\verse In quacumque die invocavero te, exaudi me; multiplicabis in anima mea virtutem. 
\verse Confitebuntur tibi, Domine, omnes reges terrae, quia audierunt eloquia oris tui. 
\verse Et cantabunt vias Domini, quoniam magna est gloria Domini; 
\verse quoniam excelsus Dominus et humilem respicit et superbum a longe cognoscit. 
\verse Si ambulavero in medio tribulationis, vivificabis me; et contra iram inimicorum meorum extendes manum tuam, et salvum me faciet dextera tua. 
\verse Dominus perficiet pro me; Domine, misericordia tua in saeculum: opera manuum tuarum ne despicias. 
\end{biblechapter}

\begin{biblechapter}  (138) 
\verse  Magistro chori. David. PSALMUS. Domine, scrutatus es et cognovisti me, 
\verse tu cognovisti sessionem meam et resurrectionem meam. Intellexisti cogitationes meas de longe, 
\verse semitam meam et accubitum meum investigasti. Et omnes vias meas perspexisti, 
\verse quia nondum est sermo in lingua mea, et ecce, Domine, tu novisti omnia. 
\verse A tergo et a fronte coartasti me et posuisti super me manum tuam. 
\verse Mirabilis nimis facta est scientia tua super me, sublimis, et non attingam eam. 
\verse Quo ibo a spiritu tuo et quo a facie tua fugiam? 
\verse Si ascendero in caelum, tu illic es; si descendero in infernum, ades. 
\verse Si sumpsero pennas aurorae et habitavero in extremis maris, 
\verse etiam illuc manus tua deducet me, et tenebit me dextera tua. 
\verse Si dixero: “Forsitan tenebrae compriment me, et nox illuminatio erit circa me", 
\verse etiam tenebrae non obscurabuntur a te, et nox sicut dies illuminabitur - sicut tenebrae eius ita et lumen eius -. 
\verse Quia tu formasti renes meos, contexuisti me in utero matris meae. 
\verse Confitebor tibi, quia mirabiliter plasmatus sum; mirabilia opera tua, et anima mea cognoscit nimis. 
\verse Non sunt abscondita ossa mea a te, cum factus sum in occulto, contextus in inferioribus terrae. 
\verse Imperfectum adhuc me viderunt oculi tui, et in libro tuo scripti erant omnes dies: ficti erant, et nondum erat unus ex eis. 
\verse Mihi autem nimis pretiosae cogitationes tuae, Deus; nimis gravis summa earum. 
\verse Si dinumerabo eas, super arenam multiplicabuntur; si ad finem pervenerim, adhuc sum tecum. 
\verse Utinam occidas, Deus, peccatores; viri sanguinum, declinate a me. 
\verse Qui loquuntur contra te maligne: exaltantur in vanum contra te. 
\verse Nonne, qui oderunt te, Domine, oderam et insurgentes in te abhorrebam? 
\verse Perfecto odio oderam illos, et inimici facti sunt mihi. 
\verse Scrutare me, Deus, et scito cor meum; proba me et cognosce semitas meas 
\verse et vide, si via vanitatis in me est, et deduc me in via aeterna. 
\end{biblechapter}

\begin{biblechapter}  (139) 
\verse  Magistro chori. PSALMUS. David. 
\verse Eripe me, Domine, ab homine malo, a viro violentiae serva me. 
\verse Qui cogitaverunt mala in corde, tota die constituebant proelia. 
\verse Acuerunt linguas suas sicut serpentis, venenum aspidum sub labiis eorum. 
\verse Custodi me, Domine, de manu peccatoris et a viro violentiae serva me, qui cogitaverunt supplantare gressus meos. 
\verse Absconderunt superbi laqueum mihi et funes extenderunt in rete, iuxta iter offendicula posuerunt mihi. 
\verse Dixi Domino: “Deus meus es tu; auribus percipe, Domine, vocem deprecationis meae". 
\verse Domine, Domine, virtus salutis meae, obumbrasti caput meum in die belli. 
\verse Ne concedas, Domine, desideria impii; consilia eius ne perficias. Exaltant 
\verse caput, qui circumdant me; malitia labiorum ipsorum operiat eos. 
\verse Cadant super eos carbones ignis, in foveas deicias eos, et non exsurgant. 
\verse Vir linguosus non firmabitur in terra, virum violentiae mala capient in interitu. 
\verse Cognovi quia faciet Dominus iudicium inopis et vindictam pauperum. 
\verse Verumtamen iusti confitebuntur nomini tuo, et habitabunt recti in conspectu tuo. 
\end{biblechapter}

\begin{biblechapter}  (140) 
\verse  PSALMUS. David. Domine, clamavi ad te, ad me festina; intende voci meae, cum clamo ad te. 
\verse Dirigatur oratio mea sicut incensum in conspectu tuo, elevatio manuum mearum ut sacrificium vespertinum. - 
\verse Pone, Domine, custodiam ori meo et vigiliam ad ostium labiorum meorum. 
\verse Non declines cor meum in verbum malitiae ad machinandas machinationes in impietate cum hominibus operantibus iniquitatem; et non comedam ex deliciis eorum. 
\verse Percutiat me iustus in misericordia et increpet me; oleum autem peccatoris non impinguet caput meum, quoniam adhuc et oratio mea in malitiis eorum. 
\verse Deiecti in manus duras iudicum eorum, audient verba mea, quoniam suavia erant. 
\verse Sicut frusta dolantis et dirumpentis in terra, dissipata sunt ossa eorum ad fauces inferni. 
\verse Quia ad te, Domine, Domine, oculi mei; ad te confugi, non effundas animam meam. 
\verse Custodi me a laqueo, quem statuerunt mihi, et a scandalis operantium iniquitatem. 
\verse Cadent in retiacula sua peccatores simul, ego autem ultra pertranseam. 
\end{biblechapter}

\begin{biblechapter}  (141) 
\verse  Maskil. David, cum esset in caverna. Precatio. 
\verse Voce mea ad Dominum clamo, voce mea ad Dominum deprecor; 
\verse effundo in conspectu eius lamentationem meam, et tribulationem meam ante ipsum pronuntio. 
\verse Cum deficit in me spiritus meus, tu nosti semitas meas. In via, qua ambulabam, absconderunt laqueum mihi. 
\verse Considerabam ad dexteram et videbam, et non erat qui cognosceret me. Periit fuga a me, et non est qui requirat animam meam. - 
\verse Clamavi ad te, Domine; dixi: “Tu es refugium meum, portio mea in terra viventium. 
\verse Intende ad deprecationem meam, quia humiliatus sum nimis. Libera me a persequentibus me, quia confortati sunt super me. 
\verse Educ de custodia animam meam ad confitendum nomini tuo; me circumdabunt iusti, cum retribueris mihi". 
\end{biblechapter}

\begin{biblechapter}  (142) 
\verse  PSALMUS. David. Domine, exaudi orationem meam, auribus percipe obsecrationem meam in veritate tua; exaudi me in tua iustitia. 
\verse Et non intres in iudicium cum servo tuo, quia non iustificabitur in conspectu tuo omnis vivens. 
\verse Quia persecutus est inimicus animam meam, contrivit in terra vitam meam, collocavit me in obscuris sicut mortuos a saeculo. 
\verse Et anxiatus est in me spiritus meus, in medio mei obriguit cor meum. 
\verse Memor fui dierum antiquorum, meditatus sum in omnibus operibus tuis, in factis manuum tuarum recogitabam. 
\verse Expandi manus meas ad te, anima mea sicut terra sine aqua tibi. 
\verse Velociter exaudi me, Domine; defecit spiritus meus. Non abscondas faciem tuam a me, ne similis fiam descendentibus in lacum. 
\verse Auditam fac mihi mane misericordiam tuam, quia in te speravi. Notam fac mihi viam, in qua ambulem, quia ad te levavi animam meam. 
\verse Eripe me de inimicis meis, Domine, ad te confugi. 
\verse Doce me facere voluntatem tuam, quia Deus meus es tu. Spiritus tuus bonus deducet me in terram rectam; 
\verse propter nomen tuum, Domine, vivificabis me. In iustitia tua educes de tribulatione animam meam 
\verse et in misericordia tua disperdes inimicos meos; et perdes omnes, qui tribulant animam meam, quoniam ego servus tuus sum. 
\end{biblechapter}

\begin{biblechapter}  (143) 
\verse David. Benedictus Dominus, adiutor meus, qui docet manus meas ad proelium et digitos meos ad bellum. 
\verse Misericordia mea et fortitudo mea, refugium meum et liberator meus; scutum meum, et in ipso speravi, qui subdit populum meum sub me. 
\verse Domine, quid est homo, quod agnoscis eum, aut filius hominis, quod reputas eum? 
\verse Homo vanitati similis factus est, dies eius sicut umbra praeteriens. 
\verse Domine, inclina caelos tuos et descende; tange montes, et fumigabunt. 
\verse Fulgura coruscationem et dissipa eos; emitte sagittas tuas et conturba eos. 
\verse Emitte manum tuam de alto; eripe me et libera me de aquis multis, de manu filiorum alienigenarum, 
\verse quorum os locutum est vanitatem, et dextera eorum dextera mendacii. 
\verse Deus, canticum novum cantabo tibi, in psalterio decachordo psallam tibi, 
\verse qui das salutem regibus, qui redimis David servum tuum de gladio maligno. 
\verse Eripe me et libera me de manu filiorum alienigenarum, quorum os locutum est vanitatem, et dextera eorum dextera mendacii. 
\verse Filii nostri sicut novellae crescentes in iuventute sua; filiae nostrae sicut columnae angulares, sculptae ut structura templi. 
\verse Promptuaria nostra plena, redundantia omnibus bonis; oves nostrae in milibus innumerabiles in campis nostris, 
\verse boves nostrae crassae. Non est ruina maceriae neque egressus neque clamor in plateis nostris. 
\verse Beatus populus, cui haec sunt; beatus populus, cui Dominus est Deus. 
\end{biblechapter}

\begin{biblechapter}  (144) 
\verse  Laudes. David. ALEPH. Exaltabo te, Deus meus, rex, et benedicam nomini tuo in saeculum et in saeculum saeculi. 
\verse BETH. Per singulos dies benedicam tibi et laudabo nomen tuum in saeculum et in saeculum saeculi. 
\verse GHIMEL. Magnus Dominus et laudabilis nimis, et magnitudinis eius non est investigatio. 
\verse DALETH. Generatio generationi laudabit opera tua, et potentiam tuam pronuntiabunt. 
\verse HE. Magnificentiam gloriae maiestatis tuae loquentur et mirabilia tua enarrabunt. 
\verse VAU. Et virtutem terribilium tuorum dicent et magnitudinem tuam narrabunt. 
\verse ZAIN. Memoriam abundantiae suavitatis tuae eructabunt et iustitia tua exsultabunt. 
\verse HETH. Miserator et misericors Dominus, longanimis et multae misericordiae. 
\verse TETH. Suavis Dominus universis, et miserationes eius super omnia opera eius. 
\verse IOD. Confiteantur tibi, Domine, omnia opera tua; et sancti tui benedicant tibi. 
\verse CAPH. Gloriam regni tui dicant et potentiam tuam loquantur, 
\verse LAMED. ut notas faciant filiis hominum potentias tuas et gloriam magnificentiae regni tui. 
\verse MEM. Regnum tuum regnum omnium saeculorum, et dominatio tua in omnem generationem et generationem. NUN. Fidelis Dominus in omnibus verbis suis et sanctus in omnibus operibus suis. 
\verse SAMECH. Allevat Dominus omnes, qui corruunt, et erigit omnes depressos. 
\verse AIN. Oculi omnium in te sperant, et tu das illis escam in tempore opportuno. 
\verse PHE. Aperis tu manum tuam et imples omne animal in beneplacito. 
\verse SADE. Iustus Dominus in omnibus viis suis et sanctus in omnibus operibus suis. 
\verse COPH. Prope est Dominus omnibus invocantibus eum, omnibus invocantibus eum in veritate. 
\verse RES. Voluntatem timentium se faciet et deprecationem eorum exaudiet et salvos faciet eos. 
\verse SIN. Custodit Dominus omnes diligentes se et omnes peccatores disperdet. 
\verse TAU. Laudationem Domini loquetur os meum, et benedicat omnis caro nomini sancto eius in saeculum et in saeculum saeculi. 
\end{biblechapter}

\begin{biblechapter}  (145) 
\verse ALLELUIA. Lauda, anima mea, Dominum; 
\verse laudabo Dominum in vita mea, psallam Deo meo, quamdiu fuero. 
\verse Nolite confidere in principibus, in filiis hominum, in quibus non est salus. 
\verse Exibit spiritus eius, et revertetur in terram suam; in illa die peribunt cogitationes eorum. 
\verse Beatus, cuius Deus Iacob est adiutor, cuius spes in Domino Deo suo, 
\verse qui fecit caelum et terram, mare et omnia, quae in eis sunt; qui custodit veritatem in saeculum, 
\verse facit iudicium oppressis, dat escam esurientibus. Dominus solvit compeditos, 
\verse Dominus illuminat caecos, Dominus erigit depressos, Dominus diligit iustos, 
\verse Dominus custodit advenas, pupillum et viduam sustentat et viam peccatorum disperdit. 
\verse Regnabit Dominus in saecula, Deus tuus, Sion, in generationem et generationem. 
\end{biblechapter}

\begin{biblechapter}  (146, 1-11; 147) 
\verse ALLELUIA. Laudate Dominum, quoniam bonum est psallere Deo nostro, quoniam iucundum est celebrare laudem. 
\verse Aedificans Ierusalem Dominus, dispersos Israelis congregabit. 
\verse Qui sanat contritos corde et alligat plagas eorum; 
\verse qui numerat multitudinem stellarum et omnibus eis nomina vocat. 
\verse Magnus Dominus noster et magnus virtute, sapientiae eius non est numerus. 
\verse Sustentat mansuetos Dominus, humilians autem peccatores usque ad terram. 
\verse Praecinite Domino in confessione, psallite Deo nostro in cithara. 
\verse Qui operit caelum nubibus et parat terrae pluviam. Qui producit in montibus fenum et herbam servituti hominum. 
\verse Qui dat iumentis escam ipsorum et pullis corvorum invocantibus eum. 
\verse Non in fortitudine equi delectatur, nec in tibiis viri beneplacitum est ei. 
\verse Beneplacitum est Domino super timentes eum et in eis, qui sperant super misericordia eius. 
\verse Lauda, Ierusalem, Dominum; collauda Deum tuum, Sion. 
\verse Quoniam confortavit seras portarum tuarum, benedixit filiis tuis in te. 
\verse Qui ponit fines tuos pacem et adipe frumenti satiat te. 
\verse Qui emittit eloquium suum terrae, velociter currit verbum eius. 
\verse Qui dat nivem sicut lanam, pruinam sicut cinerem spargit. 
\verse Mittit crystallum suam sicut buccellas; ante faciem frigoris eius quis sustinebit? 
\verse Emittet verbum suum et liquefaciet ea, flabit spiritus eius, et fluent aquae. 
\verse Qui annuntiat verbum suum Iacob, iustitias et iudicia sua Israel. 
\verse Non fecit taliter omni nationi et iudicia sua non manifestavit eis. ALLELUIA. 
\end{biblechapter}

\begin{biblechapter}  
\verse ALLELUIA. Laudate Dominum de caelis, laudate eum in excelsis. 
\verse Laudate eum, omnes angeli eius, laudate eum, omnes virtutes eius. 
\verse Laudate eum, sol et luna, laudate eum, omnes stellae lucentes. 
\verse Laudate eum, caeli caelorum et aquae omnes, quae super caelos sunt. - 
\verse Laudent nomen Domini, quia ipse mandavit, et creata sunt; 
\verse statuit ea in aeternum et in saeculum saeculi; praeceptum posuit, et non praeteribit. 
\verse Laudate Dominum de terra, dracones et omnes abyssi, 
\verse ignis, grando, nix, fumus, spiritus procellarum, qui facit verbum eius, 
\verse montes et omnes colles, ligna fructifera et omnes cedri, 
\verse bestiae et universa pecora, serpentes et volucres pennatae. 
\verse Reges terrae et omnes populi, principes et omnes iudices terrae, 
\verse iuvenes et virgines, senes cum iunioribus 
\verse laudent nomen Domini, quia exaltatum est nomen eius solius. Magnificentia eius super caelum et terram, 
\verse et exaltavit cornu populi sui. Hymnus omnibus sanctis eius, filiis Israel, populo, qui propinquus est ei. ALLELUIA. 
\end{biblechapter}

\begin{biblechapter}  
\verse ALLELUIA. Cantate Domino canticum novum; laus eius in ecclesia sanctorum. 
\verse Laetetur Israel in eo, qui fecit eum, et filii Sion exsultent in rege suo. 
\verse Laudent nomen eius in choro, in tympano et cithara psallant ei, 
\verse quia beneplacitum est Domino in populo suo, et honorabit mansuetos in salute. 
\verse Iubilent sancti in gloria, laetentur in cubilibus suis. 
\verse Exaltationes Dei in gutture eorum, et gladii ancipites in manibus eorum, 
\verse ad faciendam vindictam in nationibus, castigationes in populis, 
\verse ad alligandos reges eorum in compedibus et nobiles eorum in manicis ferreis, 
\verse ad faciendum in eis iudicium conscriptum. Gloria haec est omnibus sanctis eius. ALLELUIA. 
\end{biblechapter}

\begin{biblechapter}  
\verse ALLELUIA. Laudate Dominum in sanctuario eius, laudate eum in firmamento virtutis eius. 
\verse Laudate eum in magnalibus eius, laudate eum secundum multitudinem magnitudinis eius. 
\verse Laudate eum in sono tubae, laudate eum in psalterio et cithara, 
\verse laudate eum in tympano et choro, laudate eum in chordis et organo, 
\verse laudate eum in cymbalis benesonantibus, laudate eum in cymbalis iubilationis: omne quod spirat, laudet Dominum. ALLELUIA.
\end{biblechapter}
