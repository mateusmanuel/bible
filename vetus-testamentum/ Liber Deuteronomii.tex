\biblebook{ Liber Deuteronomii}
\begin{biblechapter}
 \verse Haec sunt verba, quae locutus est Moyses ad omnem Israel trans Iordanem in solitudine, in Araba contra Suph, inter Pharan et Thophel et Laban et Aseroth et Dizahab. 
\verse Undecim dies de Horeb per viam montis Seir usque Cadesbarne. 
\verse Quadragesimo anno, undecimo mense, prima die mensis locutus est Moyses ad filios Israel omnia, quae praeceperat illi Dominus ut diceret eis. 
\verse Postquam percussit Sehon regem Amorraeorum, qui habitavit in Hesebon, et Og regem Basan, qui mansit in Astharoth et in Edrai, 
\verse trans Iordanem in terra Moab coepitque Moyses explanare legem hanc et dicere: 
\verse “ Dominus Deus noster locutus est ad nos in Horeb dicens: “Sufficit vobis quod in hoc monte mansistis; 
\verse convertimini et proficiscimini et venite ad montem Amorraeorum et ad omnes vicinos eius: in Araba atque montanis et in Sephela et in Nageb et iuxta litus maris, in terram Chananaeorum et in Libanum usque ad flumen magnum Euphraten. 
\verse En, inquit, tradidi vobis terram: ingredimini et possidete eam, super qua iuravit Dominus patribus vestris, Abraham, Isaac et Iacob, ut daret illam eis et semini eorum post eos”.
 \verse Dixique vobis illo in tempore: Non possum solus sustinere vos; 
\verse Dominus Deus vester multiplicavit vos, et estis hodie sicut stellae caeli plurimi. 
 \verse Dominus, Deus patrum vestrorum, addat ad hunc numerum multa milia et benedicat vobis, sicut locutus est vobis. 
\verse Non valeo solus vestra negotia sustinere et pondus ac iurgia; 
\verse date vobis viros sapientes et gnaros, et quorum conversatio sit probata in tribubus vestris, ut ponam eos vobis principes. 
\verse Tunc respondistis mihi: “Bona res est, quam vis facere”. 
 \verse Tulique principes de tribubus vestris viros sapientes et probatos et constitui eos principes super vos: tribunos et centuriones et quinquagenarios ac decanos et praefectos operum pro tribubus vestris. 
\verse Praecepique iudicibus vestris in tempore illo: Audite causam fratrum vestrorum et, quod iustum est, iudicate, sive civis sit ille sive peregrinus. 
\verse Non accipietis personam in iudicio; ita parvum audietis ut magnum nec timebitis cuiusquam personam, quia Dei iudicium est. Quod si difficile vobis aliquid visum fuerit, referte ad me, et ego audiam.
 \verse Praecepique vobis in tempore illo omnia, quae facere deberetis.
 \verse Profecti autem de Horeb transivimus per totam illam eremum maximam et terribilem, quam vidistis, per viam montis Amorraei, sicut praeceperat Dominus Deus noster nobis. Cumque venissemus in Cadesbarne, 
\verse dixi vobis: Venistis ad montem Amorraei, quem Dominus Deus noster daturus est nobis. 
\verse Vide terram, quam Dominus Deus tuus dat tibi: ascende et posside eam, sicut locutus est tibi Dominus, Deus patrum tuorum; noli metuere nec quidquam paveas.
 \verse Et accessistis ad me vos omnes atque dixistis: “Mittamus viros ante nos, qui considerent terram et renuntient de itinere, per quod debeamus ascendere, et de civitatibus, ad quas pergere”. 
\verse Cumque mihi sermo placuisset, misi ex vobis duodecim viros singulos de tribubus suis. 
\verse Qui cum perrexissent et ascendissent in montana, venerunt usque ad Nehelescol et, considerata terra, 
 \verse sumentes de fructibus eius attulerunt ad nos atque dixerunt: “Bona est terra, quam Dominus Deus noster daturus est nobis”. 
\verse Et noluistis ascendere, sed increduli ad sermonem Domini Dei vestri 
\verse murmurastis in tabernaculis vestris atque dixistis: “Odit nos Dominus et idcirco eduxit nos de terra Aegypti, ut traderet nos in manu Amorraei atque deleret. 
\verse Quo ascendemus? Fratres nostri terruerunt cor nostrum dicentes: Maxima multitudo est et nobis in statura procerior; urbes magnae et ad caelum usque munitae; etiam filios Enacim vidimus ibi”.
 \verse Et dixi vobis: Nolite metuere nec timeatis eos. 
\verse Dominus Deus, qui ductor est vester, ipse pro vobis pugnabit, sicut fecit in Aegypto, vobis videntibus. 
\verse Et in solitudine — ipse vidisti — portavit te Dominus Deus tuus, ut solet homo gestare parvulum filium suum, in omni via, per quam ambulastis, donec veniretis ad locum istum. 
\verse Et nec sic quidem credidistis Domino Deo vestro, 
\verse qui praecessit vos in via, et metatus est locum, in quo tentoria figere deberetis, nocte ostendens vobis iter per ignem et die per columnam nubis.
 \verse Cumque audisset Dominus vocem sermonum vestrorum, iratus iuravit et ait: 
 \verse “Non videbit quispiam de viris generationis huius pessimae terram bonam, quam sub iuramento pollicitus sum patribus vestris, 
\verse praeter Chaleb filium Iephonne: ipse enim videbit eam, et ipsi dabo terram, quam calcavit, et filiis eius, quia adimplevit ut sequeretur Dominum”. 
\verse Mihi quoque iratus Dominus propter vos dixit: “Nec tu ingredieris illuc; 
\verse sed Iosue filius Nun minister tuus ipse intrabit illuc. Hunc robora, et ipse terram sorte dividat Israeli. 
\verse Parvuli vestri, de quibus dixistis quod captivi ducerentur, et filii, qui hodie boni ac mali ignorant distantiam, ipsi ingredientur; et ipsis dabo terram, et possidebunt eam. 
\verse Vos autem revertimini et abite in solitudinem per viam maris Rubri”.
 \verse Et respondistis mihi: “Peccavimus Domino; nos ascendemus atque pugnabimus, sicut praecepit nobis Dominus Deus noster”. Cumque instructi armis pergeretis in montem, 
\verse ait mihi Dominus: “Dic ad eos: Nolite ascendere neque pugnetis, non enim sum vobiscum, ne cadatis coram inimicis vestris”. 
\verse Locutus sum, et non audistis, sed adversantes imperio Domini et tumentes superbia ascendistis in montem. 
\verse Itaque egressus Amorraeus, qui habitat in monte illo, obviam vobis, persecutus est vos, sicut solent apes persequi, et cecidit vos de Seir usque Horma. 
\verse Cumque reversi ploraretis coram Domino, non audivit vos nec voci vestrae voluit acquiescere. 
\verse Sedistis ergo in Cades multo illo tempore, dum ibi mansistis.
 
\begin{biblechapter}
\verse Profectique inde venimus in solitudinem per viam maris Rubri, sicut mihi dixerat Dominus; et circuivimus montem Seir longo tempore. 
\verse Dixitque Dominus ad me: 
\verse “Sufficit vobis circuire montem istum; ite contra aquilonem. 
\verse Et populo praecipe dicens: Transibitis per terminos fratrum vestrorum filiorum Esau, qui habitant in Seir, et timebunt vos. 
\verse Cavete ergo diligenter, ne moveamini contra eos; neque enim dabo vobis de terra eorum, quantum potest unius pedis calcare vestigium, quia in possessionem Esau dedi montem Seir. 
\verse Cibos emetis ab eis pecunia et comedetis; etiam aquam emptam haurietis et bibetis. 
 \verse Dominus Deus tuus benedixit tibi in omni opere manuum tuarum; novit iter tuum, quomodo transieris solitudinem hanc magnam per quadraginta annos habitans tecum Dominus Deus tuus, et nihil tibi defuit”.
 \verse Cumque transissemus fratres nostros filios Esau, qui habitabant in Seir, per viam Arabae de Ailath et de Asiongaber, vertimus nos et venimus per iter, quod ducit in desertum Moab. 
\verse Dixitque Dominus ad me: “Non pugnes contra Moabitas nec ineas adversus eos proelium; non enim dabo tibi quidquam de terra eorum, quia filiis Lot tradidi Ar in possessionem. 
\verse — Emim primi fuerunt habitatores eius, populus magnus et multus et tam excelsus ut Enacim; 
\verse ipsi quoque Raphaim reputabantur sicut Enacim; denique Moabitae appellant eos Emim. 
\verse In Seir autem prius habitaverunt Horim; quibus expulsis atque deletis, habitaverunt filii Esau pro eis, sicut fecit Israel in terra possessionis suae, quam dedit eis Dominus C. 
\verse Surgite ergo et transite torrentem Zared”. Et transivimus torrentem Zared.
 \verse Tempus autem, quo ambulavimus de Cadesbarne usque ad transitum torrentis Zared, triginta octo annorum fuit, donec consumeretur omnis generatio hominum bellatorum de castris, sicut iuraverat eis Dominus, 
\verse cuius manus fuit adversum eos, ut interirent de castrorum medio.
 \verse Postquam autem universi ceciderunt pugnatores de medio populi, 
\verse locutus est Dominus ad me dicens: 
\verse “Tu transibis hodie terminos Moab, urbem nomine Ar; 
\verse et accedens in vicina filiorum Ammon, cave, ne pugnes contra eos nec movearis ad proelium; non enim dabo tibi de terra filiorum Ammon, quia filiis Lot dedi eam in possessionem. 
\verse — Terra Raphaim reputata est et ipsa olim habitaverunt Raphaim in ea, quos Ammonitae vocant Zomzommim, 
\verse populus magnus et multus et procerae longitudinis sicut Enacim, quos delevit Dominus a facie eorum et fecit illos habitare pro eis, 
\verse sicut fecerat filiis Esau, qui habitant in Seir, delens Horim et terram eorum illis tradens, quam possident usque in praesens. 
\verse Hevaeos quoque, qui habitabant in villis usque Gazam, Caphtorim, qui egressi de Caphtor deleverunt eos et habitaverunt pro illis C. 
 \verse Surgite! Proficiscimini et transite torrentem Arnon: ecce tradidi in manu tua Sehon regem Hesebon Amorraeum; et terram eius incipe possidere et committe adversus eum proelium. 
\verse Hodie incipiam mittere terrorem atque formidinem tuam in populos, qui habitant sub omni caelo, ut, audito nomine tuo, paveant et contremiscant coram te”.
 \verse Misi ergo nuntios de solitudine Cademoth ad Sehon regem Hesebon verbis pacificis dicens: 
\verse Transibo per terram tuam, publica gradiar via, non declinabo neque ad dexteram neque ad sinistram; 
\verse alimenta pretio vende mihi, ut vescar, aquam pecunia tribue mihi, et sic bibam; tantum est ut mihi concedas transitum, 
\verse sicut fecerunt mihi filii Esau, qui habitant in Seir, et Moabitae, qui morantur in Ar, donec veniam ad Iordanem et transeam in terram, quam Dominus Deus noster daturus est nobis.
 \verse Noluitque Sehon rex Hesebon dare nobis transitum, quia induraverat Dominus Deus tuus spiritum eius et obfirmaverat cor illius, ut traderetur in manus tuas, sicut est in praesenti die. 
\verse Dixitque Dominus ad me: “Ecce coepi tradere tibi Sehon et terram eius. Incipe possidere eam!”.
 \verse Egressusque est Sehon obviam nobis cum omni populo suo ad proelium in Iasa, 
\verse et tradidit eum Dominus Deus noster nobis; percussimusque eum cum filiis suis et omni populo suo. 
\verse Cunctasque urbes eius in tempore illo cepimus et percussimus anathemate singulas civitates cum viris ac mulieribus et parvulis; neminem reliquimus in eis superstitem, 
\verse absque iumentis, quae in partem venere praedantium, et spoliis urbium, quas cepimus. 
\verse Ab Aroer, quae est super ripam torrentis Arnon, et oppido, quod in valle situm est, usque Galaad non fuit civitas, quae nostras effugeret manus: omnia tradidit Dominus Deus noster nobis, 
\verse absque terra filiorum Ammon, ad quam non accessisti, cunctis, quae adiacent torrenti Iaboc, et urbibus montanis universisque locis, a quibus nos prohibuit Dominus Deus noster.
 
\begin{biblechapter}
\verse Itaque conversi ascendimus per iter Basan; egressusque est Og rex Basan in occursum nobis cum omni populo suo ad bellandum in Edrai. 
\verse Dixitque Dominus ad me: “Ne timeas eum, quia in manu tua tradidi eum cum omni populo ac terra sua; faciesque ei, sicut fecisti Sehon regi Amorraeorum, qui habitavit in Hesebon”. 
\verse Tradidit ergo Dominus Deus noster in manibus nostris etiam Og regem Basan et universum populum eius; percussimusque eos usque ad internecionem. 
\verse Et cepimus cunctas civitates eius in illo tempore. Non fuit oppidum, quod nos effugeret: sexaginta urbes, omnem regionem Argob, regnum Og in Basan. 
\verse Cunctae urbes erant munitae muris altissimis portisque et vectibus, absque oppidis innumeris, quae non habebant muros. 
\verse Et percussimus eos anathemate, sicut feceramus Sehon regi Hesebon, disperdentes omnem civitatem virosque ac mulieres et parvulos; 
\verse iumenta autem et spolia urbium diripuimus.
 \verse Tulimusque illo in tempore terram de manu duorum regum Amorraeorum, qui erant trans Iordanem, a torrente Arnon usque ad montem Hermon 
\verse — Sidonii vocant Hermon Sarion et Amorraei Sanir — 
\verse omnes civitates, quae sitae sunt in planitie, et universam terram Galaad et Basan usque Salcha et Edrai, civitates regni Og in Basan. 
\verse — Solus quippe Og rex Basan remanserat de residuis Raphaim. Monstratur lectus eius ferreus. Nonne est in Rabba filiorum Ammon? Novem cubitos habet longitudinis et quattuor latitudinis ad mensuram cubiti virilis manus C.
 \verse Terramque hanc possedimus in tempore illo ab Aroer, quae est super ripam torrentis Arnon, usque ad mediam partem montis Galaad; et civitates illius dedi Ruben et Gad. 
\verse Reliquam autem partem Galaad et omnem Basan, regnum Og, tradidi mediae tribui Manasse, omnem regionem Argob. Cuncta Basan vocatur terra Raphaim. 
\verse Iair filius Manasse possedit omnem regionem Argob usque ad terminos Gesuri et Maachathi; vocavitque ea ex nomine suo Basan Havoth Iair (id est villas Iair) usque in praesentem diem. 
\verse Machir quoque dedi Galaad. 
\verse Et tribubus Ruben et Gad dedi de terra Galaad usque ad torrentem Arnon, medium torrentis et confinium usque ad torrentem Iaboc, qui est terminus filiorum Ammon; 
\verse et Arabam atque Iordanem et terminos a Chenereth usque ad mare Arabae, quod est mare Salis, ad radices montis Phasga contra orientem.
 \verse Praecepique vobis in tempore illo dicens: Dominus Deus vester dedit vobis terram hanc in hereditatem; expediti praecedite fratres vestros filios Israel, omnes viri robusti, 
\verse absque uxoribus et parvulis ac iumentis. Novi enim quod plura habeatis pecora, et in urbibus remanere debebunt, quas tradidi vobis, 
 \verse donec requiem tribuat Dominus fratribus vestris, sicut vobis tribuit, et possideant etiam ipsi terram, quam Dominus Deus vester daturus est eis trans Iordanem; tunc revertetur unusquisque in possessionem suam, quam dedi vobis.
 \verse Iosue quoque in tempore illo praecepi dicens: Oculi tui viderunt, quae fecit Dominus Deus vester duobus his regibus; sic faciet omnibus regnis, ad quae transiturus es. 
\verse Ne timeas eos: Dominus enim Deus vester pugnabit pro vobis.
 \verse Precatusque sum Dominum in tempore illo dicens: 
\verse Domine Deus, tu coepisti ostendere servo tuo magnitudinem tuam manumque fortissimam; neque enim est alius Deus vel in caelo vel in terra, qui possit facere opera tua et comparari fortitudini tuae. 
\verse Transeam igitur et videam terram hanc optimam trans Iordanem et montem istum egregium et Libanum. 
\verse Iratusque est Dominus mihi propter vos nec exaudivit me, sed dixit mihi: “Sufficit tibi; nequaquam ultra loquaris de hac re ad me. 
\verse Ascende cacumen Phasgae et oculos tuos circumfer ad occidentem et aquilonem austrumque et orientem et aspice; nec enim transibis Iordanem istum. 
\verse Praecipe Iosue et corrobora eum atque conforta, quia ipse praecedet populum istum et dividet eis terram, quam visurus es”.
 \verse Mansimusque in valle contra Bethphegor.
 
\begin{biblechapter}
\verse Et nunc, Israel, audi praecepta et iudicia, quae ego doceo vos, ut facientes ea vivatis et ingredientes possideatis terram, quam Dominus, Deus patrum vestrorum, daturus est vobis. 
\verse Non addetis ad verbum, quod vobis loquor, neque auferetis ex eo; custodite mandata Domini Dei vestri, quae ego praecipio vobis. 
\verse Oculi vestri viderunt omnia, quae fecit Dominus contra Baalphegor, quomodo contriverit omnes cultores eius de medio vestri; 
\verse vos autem, qui adhaeretis Domino Deo vestro, vivitis universi usque in praesentem diem. 
\verse En docui vos praecepta atque iudicia, sicut mandavit mihi Dominus Deus meus, ut faceretis ea in terra, quam possessuri estis, 
\verse et observaretis et impleretis opere. Haec est enim vestra sapientia et intellectus coram populis, ut audientes universa praecepta haec dicant: “En populus sapiens et intellegens, gens magna haec!”. 
\verse Quae est enim alia natio tam grandis, quae habeat deos appropinquantes sibi, sicut Dominus Deus noster adest cunctis obsecrationibus nostris? 
\verse Et quae est alia gens sic inclita, ut habeat praecepta iustaque iudicia, sicut est universa lex haec, quam ego proponam hodie ante oculos vestros?
 \verse Custodi igitur temetipsum et animam tuam sollicite, ne obliviscaris verborum, quae viderunt oculi tui, et ne excidant de corde tuo cunctis diebus vitae tuae. Docebis ea filios ac nepotes tuos 
\verse die, in quo stetisti coram Domino Deo tuo in Horeb, quando Dominus locutus est mihi: “Congrega ad me populum, ut audiant sermones meos et discant timere me omni tempore, quo vivunt in terra, doceantque filios suos”. 
\verse Et accessistis et stetistis ad radices montis, qui ardebat usque ad caelum, erantque in eo tenebrae, nubes et caligo. 
\verse Locutusque est Dominus ad vos de medio ignis; vocem verborum audistis et formam penitus non vidistis. 
\verse Et ostendit vobis pactum suum, quod praecepit, ut faceretis, et decem verba, quae scripsit in duabus tabulis lapideis. 
\verse Mihique mandavit in illo tempore, ut docerem vos praecepta et iudicia, quae facere deberetis in terra, quam possessuri estis.
 \verse Custodite igitur sollicite animas vestras. Non vidistis aliquam similitudinem in die, qua locutus est vobis Dominus in Horeb de medio ignis; 
\verse ne forte corrupti faciatis vobis sculptam similitudinem, imaginem masculi vel feminae, 
 \verse similitudinem omnium iumentorum, quae sunt super terram, vel avium sub caelo volantium 
\verse atque reptilium, quae moventur in terra, sive piscium, qui sub terra morantur in aquis; 
\verse et ne forte oculis elevatis ad caelum videas solem et lunam et astra, omnem exercitum caeli, et errore deceptus adores ea et colas, quae attribuit Dominus Deus tuus cunctis gentibus, quae sub caelo sunt. 
 \verse Vos autem tulit Dominus et eduxit de fornace ferrea Aegypti, ut haberet populum hereditarium, sicut est in praesenti die.
 \verse Iratusque est Dominus contra me propter sermones vestros et iuravit, ut non transirem Iordanem nec ingrederer terram optimam, quam Dominus Deus tuus daturus est tibi in haereditatem. 
\verse Ecce morior in hac humo, non transibo Iordanem; vos transibitis et possidebitis terram egregiam hanc. 
\verse Cavete, ne quando obliviscamini pacti Domini Dei vestri, quod pepigit vobiscum, et faciatis vobis sculptam similitudinem omnium, quae fieri Dominus Deus tuus prohibuit; 
\verse quia Dominus Deus tuus ignis consumens est, Deus aemulator.
 \verse Si genueris filios ac nepotes, et morati fueritis in terra corruptique feceritis aliquam similitudinem sculptam patrantes malum coram Domino Deo tuo, ut eum ad iracundiam provocetis, 
\verse testes invoco contra vos hodie caelum et terram, cito perituros vos esse de terra, quam, transito Iordane, possessuri estis: non habitabitis in ea longo tempore, sed delebit vos Dominus 
\verse atque disperget in gentes, et remanebitis pauci in nationibus, ad quas vos ducturus est Dominus. 
\verse Ibique servietis diis, qui hominum manu fabricati sunt, ligno et lapidi, qui non vident nec audiunt nec comedunt nec odorantur. 
\verse Cumque quaesieris ibi Dominum Deum tuum, invenies eum, si tamen toto corde quaesieris eum et tota anima tua. 
\verse Postquam in tribulatione tua te invenerint omnia, quae praedicta sunt, novissimo tempore reverteris ad Dominum Deum tuum et audies vocem eius; 
\verse quia Deus misericors Dominus Deus tuus est, non dimittet te nec omnino delebit neque obliviscetur pacti, in quo iuravit patribus tuis.
 \verse Interroga de diebus antiquis, qui fuerunt ante te ex die, quo creavit Deus hominem super terram, et a summo caeli usque ad summum eius, si facta est aliquando huiuscemodi res magna, aut umquam cognitum est, 
\verse num audivit populus vocem Dei loquentis de medio ignis, sicut tu audisti et vixisti? 
\verse Aut tentavit Deus, ut ingrederetur et tolleret sibi gentem de medio nationis per tentationes, signa atque portenta, per pugnam et robustam manum extentumque brachium et terrores magnos, iuxta omnia, quae fecit pro vobis Dominus Deus vester in Aegypto, videntibus oculis tuis? 
\verse Tibi monstratum est, ut scires quoniam Dominus ipse est Deus, et non est alius praeter eum. 
\verse De caelo te fecit audire vocem suam, ut doceret te, et in terra ostendit tibi ignem suum maximum; et audisti verba illius de medio ignis, 
\verse quia dilexit patres tuos et elegit semen eorum post eos. Eduxitque te vultu suo in virtute sua magna ex Aegypto, 
\verse ut expelleret nationes maiores et fortiores te in introitu tuo et introduceret te daretque tibi terram earum in possessionem, sicut cernis in praesenti die.
 \verse Scito ergo hodie et cogitato in corde tuo quod Dominus ipse sit Deus in caelo sursum et in terra deorsum, et non sit alius. 
\verse Custodi praecepta eius atque mandata, quae ego praecipio tibi hodie, ut bene sit tibi et filiis tuis post te, et permaneas multo tempore super terram, quam Dominus Deus tuus daturus est tibi ”.
 \verse Tunc separavit Moyses tres civitates trans Iordanem ad orientalem plagam, 
 \verse ut confugiat ad eas, qui occiderit nolens proximum suum, nec fuerit inimicus ante unum et alterum diem, et ad harum aliquam urbium possit evadere et vivat: 
\verse Bosor in solitudine, quae sita est in terra campestri, pro tribu Ruben, et Ramoth in Galaad pro tribu Gad et Golan in Basan pro tribu Manasse.
 \verse Ista est lex, quam proposuit Moyses coram filiis Israel; 
\verse haec testimonia et praecepta atque iudicia, quae locutus est ad filios Israel, quando egressi sunt de Aegypto, 
\verse trans Iordanem in valle contra Bethphegor, in terra Sehon regis Amorraei, qui habitavit in Hesebon, quem percussit Moyses et filii Israel egressi ex Aegypto. 
\verse Et possederunt terram eius et terram Og regis Basan, duorum regum Amorraeorum, qui erant trans Iordanem ad solis ortum, 
 \verse ab Aroer, quae sita est super ripam torrentis Arnon, usque ad montem Sion, qui est Hermon, 
\verse omnem Arabam trans Iordanem ad orientalem plagam usque ad mare Arabae et usque ad radices montis Phasga.
 
\begin{biblechapter}
\verse Vocavitque Moyses omnem Israelem et dixit ad eos: “ Audi, Israel, praecepta atque iudicia, quae ego loquor in auribus vestris hodie; discite ea et opere complete. 
\verse Dominus Deus noster pepigit nobiscum foedus in Horeb. 
\verse Non cum patribus nostris iniit pactum hoc sed nobiscum, qui in praesentiarum hic sumus, omnibus nobis, qui vivimus. 
\verse Facie ad faciem locutus est vobis in monte de medio ignis; 
 \verse ego sequester et medius fui inter Dominum et vos in tempore illo, ut annuntiarem vobis verba eius; timuistis enim ignem et non ascendistis in montem. Et ait:
 \verse “Ego Dominus Deus tuus, qui eduxi te de terra Aegypti, de domo servitutis.
 \verse Non habebis deos alienos in conspectu meo.
 \verse Non facies tibi sculptile nec similitudinem omnium, quae in caelo sunt desuper et quae in terra deorsum et quae versantur in aquis sub terra. 
\verse Non adorabis ea et non coles: Ego enim sum Dominus Deus tuus, Deus aemulator, reddens iniquitatem patrum super filios in tertiam et quartam generationem his, qui oderunt me, 
\verse et faciens misericordiam in multa milia diligentibus me et custodientibus praecepta mea.
 \verse Non usurpabis nomen Domini Dei tui frustra, quia non erit impunitus, qui super re vana nomen eius assumpserit. 
\verse Observa diem sabbati, ut sanctifices eum, sicut praecepit tibi Dominus Deus tuus. 
\verse Sex diebus operaberis et facies omnia opera tua. 
\verse Septimus dies sabbatum est Domino Deo tuo. Non facies in eo quidquam operis tu et filius tuus et filia, servus et ancilla et bos et asinus et omne iumentum tuum et peregrinus tuus, qui est intra portas tuas, ut requiescat servus tuus et ancilla tua sicut et tu. 
\verse Memento quod et ipse servieris in Aegypto, et eduxerit te inde Dominus Deus tuus in manu forti et brachio extento: idcirco praecepit tibi, ut observares diem sabbati.
 \verse Honora patrem tuum et matrem, sicut praecepit tibi Dominus Deus tuus, ut longo vivas tempore et bene sit tibi in terra, quam Dominus Deus tuus daturus est tibi.
 \verse Non occides.
 \verse Neque moechaberis.
 \verse Furtumque non facies.
 \verse Nec loqueris contra proximum tuum falsum testimonium.
 \verse Nec concupisces uxorem proximi tui. Nec desiderabis domum proximi tui, non agrum, non servum, non ancillam, non bovem, non asinum et universa, quae illius sunt”.
 \verse Haec verba locutus est Dominus ad omnem multitudinem vestram in monte, de medio ignis et nubis et caliginis voce magna nihil addens amplius; et scripsit ea in duabus tabulis lapideis, quas tradidit mihi.
 \verse Vos autem, postquam audistis vocem de medio tenebrarum et montem ardere vidistis, accessistis ad me omnes principes tribuum et maiores natu 
\verse atque dixistis: “Ecce ostendit nobis Dominus Deus noster maiestatem et magnitudinem suam; vocem eius audivimus de medio ignis et probavimus hodie quod, loquente Deo cum homine, vixerit homo. 
\verse Nunc autem cur moriemur, et devorabit nos ignis hic maximus? Si enim audierimus ultra vocem Domini Dei nostri, moriemur. 
\verse Quid est omnis caro, ut audiat vocem Dei viventis, qui de medio ignis loquitur, sicut nos audivimus, et possit vivere? 
\verse Tu magis accede et audi cuncta, quae dixerit Dominus Deus noster, et tu loqueris ad nos cuncta, quae dixerit Dominus Deus noster tibi, et nos audientes faciemus ea”.
 \verse Quod cum audisset Dominus, ait ad me: “Audivi vocem verborum populi huius, quae locuti sunt tibi: bene omnia sunt locuti. 
\verse Quis det talem eos habere mentem, ut timeant me et custodiant universa mandata mea in omni tempore, ut bene sit eis et filiis eorum in sempiternum? 
\verse Vade et dic eis: Revertimini in tentoria vestra. 
\verse Tu vero, hic sta mecum, et loquar tibi omnia mandata et praecepta atque iudicia, quae docebis eos, ut faciant ea in terra, quam dabo illis in possessionem”. 
\verse Custodite igitur et facite, quae praecepit Dominus Deus vester vobis; non declinabitis neque ad dexteram neque ad sinistram, 
\verse sed per totam viam, quam praecepit Dominus Deus vester, ambulabitis, ut vivatis, et bene sit vobis, et protelentur dies in terra possessionis vestrae.
 
\begin{biblechapter}
\verse Haec sunt mandata et praecepta atque iudicia, quae mandavit Dominus Deus vester, ut docerem vos, et faciatis ea in terra, ad quam transgredimini possidendam; 
\verse ut timeas Dominum Deum tuum et custodias omnia praecepta et mandata eius, quae ego praecipio tibi et filiis ac nepotibus tuis, cunctis diebus vitae tuae, ut prolongentur dies tui. 
\verse Audi, Israel, et observa, ut facias, et bene sit tibi, et multipliceris amplius, sicut pollicitus est Dominus, Deus patrum tuorum, tibi terram lacte et melle manantem.
 \verse Audi, Israel: Dominus Deus noster Dominus unus est. 
\verse Diliges Dominum Deum tuum ex toto corde tuo et ex tota anima tua et ex tota fortitudine tua. 
\verse Eruntque verba haec, quae ego praecipio tibi hodie, in corde tuo, 
\verse et inculcabis ea filiis tuis et loqueris ea sedens in domo tua et ambulans in itinere, decumbens atque consurgens; 
\verse et ligabis ea quasi signum in manu tua, eruntque quasi appensum quid inter oculos tuos, 
\verse scribesque ea in postibus domus tuae et in portis tuis.
 \verse Cumque introduxerit te Dominus Deus tuus in terram, pro qua iuravit patribus tuis Abraham, Isaac et Iacob, ut daret tibi, civitates magnas et optimas, quas non aedificasti, 
\verse domos plenas cunctarum opum, quas non implevisti, cisternas, quas non fodisti, vineta et oliveta, quae non plantasti, et comederis et saturatus fueris, 
\verse cave diligenter, ne obliviscaris Domini, qui eduxit te de terra Aegypti, de domo servitutis: 
\verse Dominum Deum tuum timebis et ipsi servies ac per nomen illius iurabis.
 \verse Non ibitis post deos alienos, de diis gentium, quae in circuitu vestro sunt, 
\verse quoniam Deus aemulator Dominus Deus tuus in medio tui; ne quando irascatur furor Domini Dei tui contra te et auferat te de superficie terrae. 
 \verse Non tentabitis Dominum Deum vestrum, sicut tentastis in Massa. 
\verse Custodite mandata Domini Dei vestri ac testimonia et praecepta, quae praecepit tibi; 
\verse et fac, quod rectum est et bonum in conspectu Domini, ut bene sit tibi, et ingressus possideas terram optimam, de qua iuravit Dominus patribus tuis, 
\verse ut deleret omnes inimicos tuos coram te, sicut locutus est Dominus. 
 \verse Cumque interrogaverit te filius tuus cras dicens: “Quid sibi volunt testimonia haec et praecepta atque iudicia, quae praecepit Dominus Deus noster vobis?”, 
\verse dices ei: “Servi eramus pharaonis in Aegypto, et eduxit nos Dominus de Aegypto in manu forti 
\verse fecitque signa atque prodigia magna et pessima in Aegypto contra pharaonem et omnem domum illius in conspectu nostro; 
 \verse et eduxit nos inde, ut introductis daret terram, super qua iuravit patribus nostris. 
\verse Praecepitque nobis Dominus, ut faciamus omnia praecepta haec et timeamus Dominum Deum nostrum, et bene sit nobis cunctis diebus vitae nostrae, sicut est hodie. 
\verse Eritque iustitia nobis, si custodierimus et fecerimus omnia mandata haec coram Domino Deo nostro, sicut mandavit nobis”.
 
\begin{biblechapter}
\verse Cum introduxerit te Dominus Deus tuus in terram, quam possessurus ingredieris, et deleverit gentes multas coram te, Hetthaeum et Gergesaeum et Amorraeum, Chananaeum et Pherezaeum et Hevaeum et Iebusaeum, septem gentes multo maioris numeri quam tu es et robustiores te, 
\verse tradideritque eas Dominus Deus tuus tibi, percuties eas usque ad internecionem. Non inibis cum eis foedus nec misereberis earum 
 \verse neque sociabis cum eis coniugia; filiam tuam non dabis filio eius nec filiam illius accipies filio tuo, 
\verse quia seducet filium tuum, ne sequatur me et ut serviat diis alienis, irasceturque furor Domini contra vos et delebit te cito. 
 \verse Quin potius haec facietis eis: aras eorum subvertite et confringite lapides et palos lucosque succidite et sculptilia comburite; 
\verse quia populus sanctus es Domino Deo tuo. Te elegit Dominus Deus tuus, ut sis ei populus peculiaris de cunctis populis, qui sunt super terram. 
\verse Non quia cunctas gentes numero vincebatis, vobis iunctus est Dominus et elegit vos, cum omnibus sitis populis pauciores, 
\verse sed quia dilexit vos Dominus et custodivit iuramentum, quod iuravit patribus vestris, eduxit vos in manu forti et redemit te de domo servitutis, de manu pharaonis regis Aegypti. 
\verse Et scies quia Dominus Deus tuus ipse est Deus, Deus fidelis, custodiens pactum et misericordiam diligentibus se et his, qui custodiunt mandata eius, in mille generationes 
 \verse et reddens odientibus se protinus, ita ut disperdat eos et ultra non differat, protinus eis restituens, quod merentur. 
\verse Custodi ergo mandata et praecepta atque iudicia, quae ego mando tibi hodie, ut facias.
 \verse Si audieritis haec iudicia et custodieritis ea et feceritis, custodiet et Dominus Deus tuus tibi pactum et misericordiam, quam iuravit patribus tuis, 
 \verse et diliget te et benedicet tibi ac multiplicabit te benedicetque fructui ventris tui et fructui terrae tuae, frumento tuo atque vindemiae, oleo et partui armentorum et incremento ovium tuarum super terram, pro qua iuravit patribus tuis, ut daret eam tibi. 
\verse Benedictus eris prae omnibus populis. Non erit apud te sterilis utriusque sexus, tam in hominibus quam in gregibus tuis. 
\verse Auferet Dominus a te omnem languorem; et infirmitates Aegypti pessimas, quas novisti, non inferet tibi, sed cunctis hostibus tuis. 
\verse Devorabis omnes populos, quos Dominus Deus tuus daturus est tibi; non parcet eis oculus tuus, nec servies diis eorum, ne sint in ruinam tui.
 \verse Si dixeris in corde tuo: “Plures sunt gentes istae quam ego; quomodo potero delere eas?”, 
\verse noli metuere eas, sed recordare, quae fecerit Dominus Deus tuus pharaoni et cunctis Aegyptiis, 
\verse plagas maximas, quas viderunt oculi tui, et signa atque portenta manumque robustam et extentum brachium, ut educeret te Dominus Deus tuus; sic faciet cunctis populis, quos metuis. 
\verse Insuper et crabrones mittet Dominus Deus tuus in eos, donec deleat omnes atque disperdat, qui te fugerint et latere potuerint.
 \verse Non timebis eos, quia Dominus Deus tuus in medio tui est, Deus magnus et terribilis. 
\verse Ipse consumet nationes has in conspectu tuo paulatim atque per partes. Non poteris delere eas cito, ne multiplicentur contra te bestiae terrae. 
\verse Dabitque eos Dominus Deus tuus in conspectu tuo et conturbabit illos conturbatione magna, donec penitus deleantur. 
\verse Tradetque reges eorum in manus tuas, et disperdes nomina eorum sub caelo; nullus poterit resistere tibi, donec conteras eos.
 \verse Sculptilia eorum igne combures; non concupisces argentum et aurum, quibus vestita sunt, neque assumes ex eis tibi quidquam, ne offendas propterea, quia abominatio est Domini Dei tui. 
\verse Nec inferes abominationem in domum tuam, ne fias anathema sicut et illa est; quasi spurcitiam detestaberis et velut inquinamentum ac sordes abominationi habebis, quia anathema est.
 
\begin{biblechapter}
\verse Omne mandatum, quod ego praecipio tibi hodie, cave diligenter ut facias, ut possitis vivere et multiplicemini ingressique possideatis terram, pro qua iuravit Dominus patribus vestris. 
\verse Et recordaberis cuncti itineris, per quod adduxit te Dominus Deus tuus his quadraginta annis per desertum, ut affligeret te atque tentaret, et nota fierent, quae in tuo animo versabantur, utrum custodires mandata illius an non. 
\verse Afflixit te penuria et dedit tibi cibum manna, quem ignorabas tu et patres tui, ut ostenderet tibi quod non in solo pane vivat homo, sed in omni verbo, quod egreditur de ore Domini. 
\verse Vestimentum tuum, quo operiebaris, nequaquam defecit, et pes tuus non intumuit his quadraginta annis. 
\verse Recogites ergo in corde tuo quia, sicut erudit homo filium suum, sic Dominus Deus tuus erudivit te, 
\verse ut custodias mandata Domini Dei tui et ambules in viis eius et timeas eum.
 \verse Dominus enim Deus tuus introducet te in terram bonam, terram rivorum aquarum et fontium, in cuius campis et montibus erumpunt fluviorum abyssi, 
\verse terram frumenti, hordei ac vinearum, in qua ficus et malogranata et oliveta nascuntur, terram olei ac mellis, 
\verse ubi absque ulla penuria comedes panem tuum et rerum omnium abundantia perfrueris; cuius lapides ferrum sunt, et de montibus eius aeris metalla fodiuntur; 
\verse ut, cum comederis et satiatus fueris, benedicas Domino Deo tuo pro terra optima, quam dedit tibi.
 \verse Observa et cave, ne quando obliviscaris Domini Dei tui et neglegas mandata eius atque iudicia et praecepta, quae ego praecipio tibi hodie; 
\verse ne, postquam comederis et satiatus fueris, domos pulchras aedificaveris et habitaveris in eis 
\verse habuerisque armenta et ovium greges multos, argenti et auri cunctarumque rerum copiam, 
\verse elevetur cor tuum, et obliviscaris Domini Dei tui, qui eduxit te de terra Aegypti, de domo servitutis, 
\verse et ductor tuus fuit in solitudine magna atque terribili, in qua erat serpens adurens et scorpio ac terra arida et nullae omnino aquae; qui eduxit tibi rivos de petra durissima 
 \verse et cibavit te manna in solitudine, quod nescierunt patres tui, et, postquam afflixit ac probavit te, ad extremum misertus est tui, 
\verse ne diceres in corde tuo: “Fortitudo mea et robur manus meae haec mihi omnia praestiterunt”; 
 \verse sed recorderis Domini Dei tui, quod ipse vires tibi praebuerit, ut consequereris prosperitatem, ut impleret pactum suum, super quo iuravit patribus tuis, sicut praesens indicat dies. 
\verse Sin autem oblitus Domini Dei tui secutus fueris deos alienos coluerisque illos et adoraveris, ecce nunc testificor vobis quod omnino dispereatis: 
\verse sicut gentes, quas delevit Dominus in introitu vestro, ita et vos peribitis, si inoboedientes fueritis voci Domini Dei vestri.
 
\begin{biblechapter}
\verse Audi, Israel: Tu transgredieris hodie Iordanem, ut possideas nationes maximas et fortiores te, civitates ingentes et ad caelum usque muratas, 
\verse populum magnum atque sublimem, filios Enacim, quos ipse nosti et audisti, quibus nullus potest ex adverso resistere. 
\verse Scies ergo hodie quod Dominus Deus tuus ipse transibit ante te ignis devorans, qui conteret eos atque subiciet ante faciem tuam, ut velociter expellas et deleas eos, sicut locutus est tibi.
 \verse Ne dicas in corde tuo, cum deleverit eos Dominus Deus tuus in conspectu tuo: “Propter iustitiam meam introduxit me Dominus, ut terram hanc possiderem”, cum propter impietates nationum istarum expellat eas Dominus ante te. 
\verse Neque enim propter iustitiam tuam et aequitatem cordis tui ingredieris, ut possideas terras earum, sed quia illae egerunt impie, introeunte te, Dominus Deus tuus expellet eos ante te, et ut compleat verbum suum Dominus, quod sub iuramento pollicitus est patribus tuis, Abraham, Isaac et Iacob. 
\verse Scito igitur quod non propter iustitiam tuam Dominus Deus tuus dederit tibi terram hanc optimam in possessionem, cum durissimae cervicis sis populus.
 \verse Memento et ne obliviscaris quomodo ad iracundiam provocaveris Dominum Deum tuum in solitudine; ex eo die, quo egressus es ex Aegypto, usque ad locum istum adversum Dominum contendistis. 
\verse Nam et in Horeb provocastis eum, et iratus delere vos voluit, 
\verse quando ascendi in montem, ut acciperem tabulas lapideas, tabulas pacti, quod pepigit vobiscum Dominus, et perseveravi in monte quadraginta diebus ac noctibus panem non comedens et aquam non bibens. 
\verse Deditque mihi Dominus duas tabulas lapideas scriptas digito Dei et continentes omnia verba, quae vobis locutus est in monte de medio ignis, quando contio populi congregata est. 
\verse Cumque transissent quadraginta dies et totidem noctes, dedit mihi Dominus duas tabulas lapideas, tabulas foederis, 
\verse dixitque mihi: “Surge et descende hinc cito, quia peccavit populus tuus, quem eduxisti de Aegypto: deseruerunt velociter viam, quam praecepi eis, feceruntque sibi conflatile”. 
\verse Rursumque ait Dominus ad me: “Cerno quod populus iste durae cervicis sit; 
\verse dimitte me, ut conteram eos et deleam nomen eorum sub caelo et faciam te in gentem, quae hac fortior et maior sit”.
 \verse Cumque reversus de monte ardente descenderem et duas tabulas foederis utraque tenerem manu 
\verse vidissemque vos peccasse Domino Deo vestro et fecisse vobis vitulum conflatilem ac deseruisse velociter viam eius, quam Dominus vobis praeceperat, 
\verse arripui duas tabulas et proieci eas de manibus meis confregique eas in conspectu vestro; 
\verse et procidi ante Dominum, sicut prius quadraginta diebus et noctibus panem non comedens et aquam non bibens propter omnia peccata vestra, quae gessistis contra Dominum et eum ad iracundiam provocastis; 
\verse timui enim indignationem et iram illius, qua adversum vos concitatus delere vos voluit. Et exaudivit me Dominus etiam hac vice. 
\verse Adversum Aaron quoque vehementer iratus voluit eum conterere; et pro illo similiter tunc deprecatus sum. 
\verse Peccatum autem vestrum, quod feceratis, id est vitulum, arripiens igne combussi et in frusta comminuens omninoque in pulverem redigens proieci in torrentem, qui de monte descendit.
 \verse In Tabera quoque et in Massa et in Cibrottaava provocastis Dominum; 
\verse et quando misit Dominus vos de Cadesbarne dicens: “Ascendite et possidete terram, quam dedi vobis”, contempsistis imperium Domini Dei vestri et non credidistis ei neque vocem eius audire voluistis; 
\verse semper fuistis rebelles contra Dominum a die, qua nosse vos coepi.
 \verse Et iacui coram Domino quadraginta diebus ac noctibus, quibus eum suppliciter deprecabar, ne deleret vos, ut fuerat comminatus. 
\verse Et orans dixi: Domine Deus, ne disperdas populum tuum et hereditatem tuam, quam redemisti in magnitudine tua, quos eduxisti de Aegypto in manu forti. 
\verse Recordare servorum tuorum Abraham, Isaac et Iacob; ne aspicias duritiam populi huius et impietatem atque peccatum, 
\verse ne forte dicant habitatores terrae, de qua eduxisti nos: “Non poterat Dominus introducere eos in terram, quam pollicitus est eis, et oderat illos; idcirco eduxit, ut interficeret eos in solitudine”. 
 \verse Attamen ipsi sunt populus tuus et hereditas tua, quos eduxisti in fortitudine tua magna et in brachio tuo extento.
 
\begin{biblechapter}
\verse In tempore illo dixit Dominus ad me: “Dola tibi duas tabulas lapideas, sicut priores fuerunt, et ascende ad me in montem faciesque tibi arcam ligneam. 
\verse Et scribam in tabulis verba, quae fuerunt in his, quas ante confregisti, ponesque eas in arca”. 
\verse Feci igitur arcam de lignis acaciae; cumque dolassem duas tabulas lapideas instar priorum, ascendi in montem habens eas in manibus. 
\verse Scripsitque in tabulis iuxta id quod prius scripserat, verba decem, quae locutus est Dominus ad vos in monte de medio ignis, quando populus congregatus est, et dedit eas mihi. 
\verse Reversusque de monte descendi et posui tabulas in arcam, quam feceram; quae hucusque ibi sunt, sicut mihi praecepit Dominus.
 \verse Filii autem Israel castra moverunt ex Berothbeneiacan in Mosera, ubi Aaron mortuus ac sepultus est; pro quo sacerdotio functus est Eleazar filius eius. 
 \verse Inde venerunt in Gadgad; de quo loco profecti castrametati sunt in Ietebatha, in terra torrentium aquarum.
 \verse Eo tempore separavit Dominus tribum Levi, ut portaret arcam foederis Domini et staret coram eo in ministerio ac benediceret in nomine illius usque in praesentem diem. 
\verse Quam ob rem non habuit Levi partem neque hereditatem cum fratribus suis, quia ipse Dominus hereditas eius est, sicut promisit ei Dominus Deus tuus.
 \verse Ego autem steti in monte sicut prius quadraginta diebus ac noctibus, exaudivitque me Dominus etiam hac vice et te perdere noluit.
 \verse Dixitque mihi: “Surge, vade et praecede populum, ut ingrediatur et possideat terram, quam iuravi patribus eorum, ut traderem eis”.
 \verse Et nunc, Israel, quid Dominus Deus tuus petit a te, nisi ut timeas Dominum Deum tuum et ambules in viis eius et diligas eum ac servias Domino Deo tuo in toto corde tuo et in tota anima tua 
\verse custodiasque mandata Domini et praecepta eius, quae ego hodie praecipio, ut bene sit tibi? 
\verse En Domini Dei tui caelum est et caelum caeli, terra et omnia, quae in ea sunt; 
\verse et tamen patribus tuis conglutinatus est Dominus et amavit eos elegitque semen eorum post eos, id est vos, de cunctis gentibus, sicut hodie comprobatur.
 \verse Circumcidite igitur praeputium cordis vestri et cervicem vestram, ne induretis amplius, 
\verse quia Dominus Deus vester ipse est Deus deorum et Dominus dominantium, Deus magnus, potens et terribilis, qui personam non accipit nec munera, 
\verse facit iudicium pupillo et viduae, amat peregrinum et dat ei victum atque vestitum. 
\verse Et vos ergo, amate peregrinos, quia et ipsi fuistis advenae in terra Aegypti. 
\verse Dominum Deum tuum timebis et ei servies, ipsi adhaerebis iurabisque in nomine illius. 
\verse Ipse est laus tua et Deus tuus, qui fecit tibi haec magnalia et terribilia, quae viderunt oculi tui. 
\verse In septuaginta animabus descenderunt patres tui in Aegyptum; et ecce nunc multiplicavit te Dominus Deus tuus sicut astra caeli.
 
\begin{biblechapter}
\verse Ama itaque Dominum Deum tuum et custodi observationem eius et praecepta, iudicia atque mandata omni tempore.
 \verse Cognoscite hodie, quae ignorant filii vestri, qui non viderunt disciplinam Domini Dei vestri, magnalia eius et robustam manum extentumque brachium, 
\verse signa et opera, quae fecit in medio Aegypti pharaoni regi et universae terrae eius 
\verse omnique exercitui Aegyptiorum et equis ac curribus; quomodo operuerint eos aquae maris Rubri, cum vos persequerentur, et deleverit eos Dominus usque in praesentem diem; 
\verse vobisque, quae fecerit in solitudine, donec veniretis ad hunc locum; 
\verse et Dathan atque Abiram filiis Eliab, qui fuit filius Ruben, quos aperto ore suo terra absorbuit cum domibus et tabernaculis et universa substantia eorum, quam habebant in medio Israel.
 \verse Oculi vestri viderunt omnia opera Domini magna, quae fecit, 
\verse ut custodiatis universa mandata, quae ego hodie praecipio vobis, ut roboremini et possitis introire et possidere terram, ad quam ingredimini, 
\verse multoque in ea vivatis tempore, quam sub iuramento pollicitus est Dominus patribus vestris et semini eorum, lacte et melle manantem. 
\verse Terra enim, ad quam ingredieris possidendam, non est sicut terra Aegypti, de qua existis, ubi, iacto semine, in hortorum morem aquae pede ducuntur irriguae; 
\verse sed montuosa est et campestris, de caelo exspectans pluvias, 
\verse quam Dominus Deus tuus semper invisit, et oculi illius in ea sunt a principio anni usque ad finem eius.
 \verse Si ergo oboedieritis mandatis meis, quae hodie praecipio vobis, ut diligatis Dominum Deum vestrum et serviatis ei in toto corde vestro et in tota anima vestra, 
\verse dabo pluviam terrae vestrae temporaneam et serotinam in tempore suo, ut colligas frumentum et vinum et oleum, 
\verse et dabit fenum ex agris ad pascenda iumenta, et ut ipse comedas ac satureris. 
\verse Cavete, ne decipiatur cor vestrum, et recedatis a Domino serviatisque diis alienis et adoretis eos, 
 \verse iratusque Dominus contra vos claudat caelum, et pluviae non descendant, nec terra det fructum suum, pereatisque velociter de terra optima, quam Dominus daturus est vobis.
 \verse Ponite haec verba mea in cordibus et in animis vestris et ligate ea pro signo in manibus et inter oculos vestros collocate quasi appensum quid. 
\verse Docete ea filios vestros, de illis loquendo, quando sederis in domo tua et ambulaveris in via et accubueris atque surrexeris. 
\verse Scribes ea super postes domus tuae et portas tuas, 
\verse ut multiplicentur dies tui et filiorum tuorum in terra, quam iuravit Dominus patribus tuis, ut daret eis, quamdiu caelum imminet terrae. 
 \verse Si enim custodieritis omnia mandata haec, quae ego praecipio vobis, et feceritis ea, ut diligatis Dominum Deum vestrum et ambuletis in omnibus viis eius adhaerentes ei, 
\verse disperdet Dominus omnes gentes istas ante faciem vestram, et possidebitis eas, quae maiores et fortiores vobis sunt; 
\verse omnis locus, quem calcaverit pes vester, vester erit. A deserto et a Libano, a flumine magno Euphrate usque ad mare occidentale erunt termini vestri. 
\verse Nullus stabit contra vos; terrorem vestrum et formidinem dabit Dominus Deus vester super omnem terram, quam calcaturi estis, sicut locutus est vobis.
 \verse En propono in conspectu vestro hodie benedictionem et maledictionem: 
\verse benedictionem, si oboedieritis mandatis Domini Dei vestri, quae ego hodie praecipio vobis; 
\verse maledictionem, si non oboedieritis mandatis Domini Dei vestri, sed recesseritis de via, quam ego nunc ostendo vobis, et ambulaveritis post deos alienos, quos ignoratis. 
\verse Cum introduxerit te Dominus Deus tuus in terram, ad quam pergis habitandam, pones benedictionem super montem Garizim, maledictionem super montem Hebal, 
\verse qui sunt trans Iordanem, post viam quae vergit ad solis occubitum in terra Chananaei, qui habitat in Araba contra Galgalam, quae est iuxta Quercus Moreh. 
\verse Vos enim transibitis Iordanem, ut possideatis terram, quam Dominus Deus vester daturus est vobis, et habitetis in illa. 
\verse Videte ergo ut impleatis omnia praecepta atque iudicia, quae ego hodie ponam in conspectu vestro.
 
\begin{biblechapter}
\verse Haec sunt praecepta atque iudicia, quae facere debetis in terra, quam Dominus, Deus patrum tuorum, daturus est tibi, ut possideas eam cunctis diebus, quibus super humum gradieris.
 \verse Subvertite omnia loca, in quibus coluerunt gentes, quas possessuri estis, deos suos super montes excelsos et colles et subter omne lignum frondosum. 
\verse Dissipate aras eorum et confringite lapides, palos igne comburite et idola comminuite, disperdite nomina eorum de locis illis.
 \verse Non facietis ita Domino Deo vestro. 
\verse Sed ad locum, quem elegerit Dominus Deus vester de cunctis tribubus vestris, ut ponat nomen suum ibi et habitet in eo, venietis 
\verse et offeretis in illo loco holocausta et victimas vestras, decimas et donaria manuum vestrarum et vota atque dona, primogenita boum et ovium. 
\verse Et comedetis ibi in conspectu Domini Dei vestri ac laetabimini in cunctis, ad quae miseritis manum vos et domus vestrae, in quibus benedixerit vobis Dominus Deus vester.
 \verse Non facietis secundum omnia, quae nos hic facimus hodie, singuli, quod sibi rectum videtur; 
\verse neque enim usque in praesens tempus venistis ad requiem et possessionem, quam Dominus Deus vester daturus est vobis. 
\verse Transibitis Iordanem et habitabitis in terra, quam Dominus Deus vester daturus est vobis, ut requiescatis a cunctis hostibus per circuitum et absque ullo timore habitetis 
 \verse in loco, quem elegerit Dominus Deus vester, ut habitet nomen eius in eo. Illuc omnia, quae praecipio, conferetis: holocausta et hostias ac decimas et donaria manuum vestrarum et, quidquid praecipuum est in muneribus, quae vovebitis Domino. 
\verse Ibi laetabimini coram Domino Deo vestro vos, filii ac filiae vestrae, famuli et famulae atque Levites, qui in urbibus vestris commoratur; neque enim habet partem et possessionem inter vos.
 \verse Cave, ne offeras holocausta tua in omni loco, quem videris, 
\verse sed in eo, quem elegerit Dominus in una tribuum tuarum, offeres holocausta et ibi facies quaecumque praecipio tibi. 
\verse Sin autem comedere volueris, et te esus carnium delectaverit, occide et comede carnem iuxta benedictionem Domini Dei tui, quam dedit tibi in omnibus urbibus tuis; sive immundus sive mundus comedet illam, sicut capream et cervum, 
\verse absque esu dumtaxat sanguinis, quem super terram quasi aquam effundes. 
\verse Non poteris comedere in oppidis tuis decimam frumenti et vini et olei tui, primogenita armentorum et pecorum et omnia, quae voveris et sponte offerre volueris, et primitiva manuum tuarum. 
\verse Sed coram Domino Deo tuo comedes ea in loco, quem elegerit Dominus Deus tuus, tu et filius tuus ac filia tua, servus et famula atque Levites, qui manet in urbibus tuis; et laetaberis coram Domino Deo tuo in cunctis, ad quae extenderis manum tuam. 
 \verse Cave, ne derelinquas Levitem omni tempore, quo versaris in terra tua.
 \verse Quando dilataverit Dominus Deus tuus terminos tuos, sicut locutus est tibi, et volueris vesci carnibus, quas desiderat anima tua, comedes carnem secundum omne desiderium animae tuae; 
\verse locus autem, quem elegerit Dominus Deus tuus, ut sit nomen eius ibi, si procul fuerit, occides de armentis et pecoribus, quae dederit tibi Dominus, sicut praecepi tibi, et comedes in oppidis tuis, ut tibi placet. 
\verse Sicut comeditur caprea et cervus, ita vesceris eis; et mundus et immundus in commune vescentur. 
\verse Hoc solum cave, ne sanguinem comedas; sanguis enim eorum anima est, et idcirco non debes animam comedere cum carnibus. 
\verse Non comedes eum, sed super terram fundes quasi aquam; 
\verse non comedes eum, ut bene sit tibi et filiis tuis post te, cum feceris, quod placet in conspectu Domini. 
\verse Quae autem sanctificaveris et voveris Domino, tolles et venies ad locum, quem elegerit Dominus, 
\verse et offeres holocausta tua, carnem et sanguinem super altare Domini Dei tui; sanguis hostiarum tuarum fundetur in altari, carnibus autem ipse vesceris.
 \verse Observa et audi omnia, quae ego praecipio tibi, ut bene sit tibi et filiis tuis post te in sempiternum, cum feceris, quod bonum est et placitum in conspectu Domini Dei tui.
 \verse Quando disperdiderit Dominus Deus tuus ante faciem tuam gentes, ad quas ingredieris possidendas, et possederis eas atque habitaveris in terra earum, 
 \verse cave, ne irretiaris per eas, postquam te fuerint introeunte subversae, et requiras caeremonias earum dicens: “Sicut coluerunt gentes istae deos suos, ita et ego colam”. 
\verse Non facies similiter Domino Deo tuo; omnes enim abominationes, quas aversatur Dominus, fecerunt diis suis offerentes etiam filios et filias et comburentes igne.
 
\begin{biblechapter}
\verse Quod praecipio vobis, hoc custodite et facite, nec addas quidquam nec minuas. 
\verse Si surrexerit in medio tui prophetes aut, qui somnium vidisse se dicat, et dederit tibi signum vel portentum, 
\verse et evenerit, quod locutus est, et dixerit tibi: “Eamus et sequamur deos alienos, quos ignoras, et serviamus eis”, 
\verse non audies verba prophetae illius aut somniatoris, quia tentat vos Dominus Deus vester, ut sciat utrum diligatis eum an non in toto corde et in tota anima vestra. 
\verse Dominum Deum vestrum sequimini et ipsum timete et mandata illius custodite et audite vocem eius; ipsi servietis et ipsi adhaerebitis. 
\verse Propheta autem ille aut fictor somniorum interficietur, quia locutus est, ut vos averteret a Domino Deo vestro, qui eduxit vos de terra Aegypti et redemit te de domo servitutis; ut errare te faceret de via, quam tibi praecepit Dominus Deus tuus; et auferes malum de medio tui.
 \verse Si tibi voluerit persuadere frater tuus filius matris tuae aut filius tuus vel filia sive uxor, quae est in sinu tuo, aut amicus, quem diligis ut animam tuam, clam dicens: “Eamus et serviamus diis alienis”, quos ignorasti tu et patres tui, 
 \verse de diis cunctarum in circuitu gentium, quae iuxta vel procul sunt ab initio usque ad finem terrae, 
\verse non acquiescas ei nec audias, neque parcat ei oculus tuus, ut miserearis et occultes eum, 
\verse sed interficies. Sit primum manus tua super eum, et postea omnis populus mittat manum: 
\verse lapidibus obrutus necabitur, quia voluit te abstrahere a Domino Deo tuo, qui eduxit te de terra Aegypti, de domo servitutis, 
\verse ut omnis Israel audiens timeat, et nequaquam ultra faciat quippiam huius rei simile in medio tui.
 \verse Si audieris in una urbium tuarum, quas Dominus Deus tuus dabit tibi ad habitandum, dicentes aliquos: 
\verse “Egressi sunt filii Belial de medio tui et averterunt habitatores urbis suae atque dixerunt: Eamus et serviamus diis alienis”, quos ignorastis, 
\verse quaere sollicite et, diligenter rei veritate perspecta, si inveneris certum esse, quod dicitur, et abominationem hanc opere perpetratam in medio tui, 
\verse percuties habitatores urbis illius in ore gladii et delebis eam ac omnia, quae in illa sunt. 
\verse Quidquid etiam supellectilis fuerit, congregabis in medio platearum eius et cum ipsa civitate succendes, ita ut universa consumas Domino Deo tuo, et sit tumulus sempiternus: non aedificabitur amplius. 
\verse Et non adhaerebit de illo anathemate quidquam in manu tua, ut avertatur Dominus ab ira furoris sui et misereatur tui multiplicetque te, sicut iuravit patribus tuis, 
\verse quando audieris vocem Domini Dei tui custodiens omnia mandata eius, quae ego praecipio tibi hodie, ut facias quod placitum est in conspectu Domini Dei tui.
 
\begin{biblechapter}
 \verse Filii estote Domini Dei vestri; non vos incidetis nec facietis calvitium inter oculos vestros super mortuo, 
\verse quoniam populus sanctus es Domino Deo tuo, et te elegit, ut sis ei in populum peculiarem de cunctis gentibus, quae sunt super terram.
 \verse Ne comedatis quidquid abominabile est.
 \verse Hoc est animal, quod comedere potestis: bovem et ovem et capram, 
\verse cervum et capream, bubalum, tragelaphum, pygargum, orygem, rupicapram. 
\verse Omne animal inter pecora, quod findit ungulam plene in duas partes et ruminat, comedetis; 
\verse de his autem, quae ruminant et ungulam non findunt, haec comedere non debetis: camelum, leporem, hyracem, quia ruminant et non dividunt ungulam, immunda erunt vobis. 
\verse Sus quoque, quoniam dividit ungulam et non ruminat, immunda erit vobis: carnibus eorum non vescemini et cadavera non tangetis.
 \verse Haec comedetis ex omnibus, quae morantur in aquis: quae habent pinnulas et squamas comedite; 
\verse quae absque pinnulis et squamis sunt, ne comedatis, quia immunda sunt vobis.
 \verse Omnes aves mundas comedite; 
\verse has autem ne comedatis: aquilam scilicet et grypem et alietum, 
\verse ixon et vulturem ac milvum iuxta genus suum 
\verse et omne corvini generis, 
\verse struthionem ac noctuam et larum atque accipitrem iuxta genus suum, 
\verse bubonem ac cycnum et ibin 
\verse ac mergulum, porphyrionem et nycticoracem, 
\verse erodium et charadrium, singula in genere suo, upupam quoque et vespertilionem. 
\verse Et omne, quod reptat et pinnulas habet, immundum erit vobis, nec comedetur. 
\verse Omne volatile, quod mundum est, comedite.
 \verse Quidquid morticinum est, ne vescamini ex eo; advenae, qui intra portas tuas est, da, ut comedat, aut vende peregrino: quia tu populus sanctus es Domino Deo tuo.
 Non coques haedum in lacte matris suae.
 \verse Decimam partem separabis de cunctis frugibus seminis tui, quae nascuntur in terra per annos singulos; 
\verse et comedes in conspectu Domini Dei tui in loco, quem elegerit, ut in eo nomen illius habitet, decimam frumenti tui et vini et olei et primogenita de armentis et ovibus tuis, ut discas timere Dominum Deum tuum omni tempore.
 \verse Cum autem longior fuerit tibi via et locus, quem elegerit Dominus Deus tuus, ut ponat nomen suum ibi tibique benedixerit, nec potueris ad eum haec cuncta portare, 
\verse vendes omnia et in pretium rediges; portabisque manu tua et proficisceris ad locum, quem elegerit Dominus Deus tuus, 
\verse et emes ex eadem pecunia, quidquid tibi placuerit, sive ex armentis sive ex ovibus, vinum quoque et siceram et omne, quod desiderat anima tua; et comedes ibi coram Domino Deo tuo et epulaberis tu et domus tua 
\verse et Levites, qui intra portas tuas est: cave, ne derelinquas eum, quia non habet partem nec possessionem tecum.
 \verse Anno tertio separabis aliam decimam ex omnibus, quae nascuntur tibi eo tempore, et repones intra portas tuas; 
\verse venietque Levites, qui non habet partem nec possessionem tecum, et peregrinus ac pupillus ac vidua, qui intra portas tuas sunt, et comedent et saturabuntur, ut benedicat tibi Dominus Deus tuus in cunctis operibus manuum tuarum, quae feceris.
 
\begin{biblechapter}
\verse Septimo anno facies remissionem, 
\verse quae hoc ordine celebrabitur: cui debetur aliquid a proximo ac fratre suo, repetere non poterit, quia annus remissionis est Domino. 
 \verse A peregrino exiges; civem et propinquum repetendi, quod tuum est, non habebis potestatem. 
\verse Sed omnino indigens non erit apud te, quia benedicet tibi Dominus Deus tuus in terra, quam traditurus est tibi in possessionem, 
\verse si tamen audieris vocem Domini Dei tui et custodieris universum mandatum hoc, quod ego hodie praecipio tibi, 
\verse quia Dominus Deus tuus benedicet tibi, ut pollicitus est. Fenerabis gentibus multis et ipse a nullo accipies mutuum; dominaberis nationibus plurimis, et tui nemo dominabitur.
 \verse Si unus de fratribus tuis, qui morantur in una civitatum tuarum in terra, quam Dominus Deus tuus daturus est tibi, ad paupertatem venerit, non obdurabis cor tuum nec contrahes manum; 
\verse sed aperies eam pauperi fratri tuo et dabis mutuum, quod eum indigere perspexeris. 
\verse Cave, ne forte subrepat tibi impia cogitatio, et dicas in corde tuo: “Appropinquat septimus annus remissionis”, et avertas oculos tuos a paupere fratre tuo nolens ei, quod postulat, mutuum commodare, ne clamet contra te ad Dominum, et fiat tibi in peccatum. 
\verse Sed dabis ei, nec contristabitur cor tuum in eius necessitatibus sublevandis, nam propter hoc benedicet tibi Dominus Deus tuus in omni opere tuo et in cunctis, ad quae manum miseris. 
\verse Non deerunt pauperes in terra habitationis tuae; idcirco ego praecipio tibi, ut aperias manum fratri tuo egeno et pauperi, qui tecum versatur in terra tua.
 \verse Cum tibi venditus fuerit frater tuus Hebraeus aut Hebraea et sex annis servierit tibi, in septimo anno dimittes eum liberum; 
\verse et quem libertate donaveris, nequaquam vacuum abire patieris. 
\verse Sed dabis ei viaticum de gregibus et de area et torculari tuo, quibus Dominus Deus tuus benedixerit tibi. 
 \verse Memento quod et ipse servieris in terra Aegypti, et liberaverit te Dominus Deus tuus; idcirco ego nunc hoc praecipio tibi. 
\verse Sin autem dixerit: “Nolo egredi”, eo quod diligat te et domum tuam et bene sibi apud te esse sentiat, 
 \verse assumes subulam et perforabis aurem eius in ianua domus tuae, et serviet tibi usque in aeternum. Ancillae quoque similiter facies. 
\verse Non sit durum in oculis tuis dimittere eum liberum, quoniam iuxta mercedem mercennarii per sex annos servivit tibi, et benedicet tibi Dominus Deus tuus in cunctis operibus, quae egeris.
 \verse De primogenitis, quae nascuntur in armentis et ovibus tuis, quidquid sexus est masculini, sanctificabis Domino Deo tuo; non operaberis in primogenito bovis et non tondebis primogenita ovium. 
\verse In conspectu Domini Dei tui comedes ea per annos singulos in loco, quem elegerit Dominus, tu et domus tua. 
\verse Sin autem habuerit maculam et vel claudum fuerit vel caecum aut in aliqua parte deforme vel debile, non immolabis illud Domino Deo tuo, 
\verse sed intra portas tuas comedes illud; tam mundus quam immundus similiter vescentur eis, quasi caprea et cervo. 
\verse Solum sanguinem eorum non comedes, sed effundes in terram quasi aquam.
 
\begin{biblechapter}
\verse Observa mensem Abib, ut facias Pascha Domino Deo tuo; quoniam in isto mense Abib eduxit te Dominus Deus tuus de Aegypto nocte. 
\verse Immolabisque Pascha Domino Deo tuo de ovibus et de bobus in loco, quem elegerit Dominus Deus tuus, ut habitet nomen eius ibi. 
\verse Non comedes cum eo panem fermentatum; septem diebus comedes absque fermento afflictionis panem, quoniam festinanter egressus es de Aegypto, ut memineris diei egressionis tuae de Aegypto omnibus diebus vitae tuae. 
\verse Non apparebit fermentum in omnibus terminis tuis septem diebus; et non manebit de carnibus eius, quod immolatum est vespere in die primo, usque mane. 
\verse Non poteris immolare Pascha in qualibet urbium tuarum, quas Dominus Deus tuus daturus est tibi, 
\verse sed in loco, quem elegerit Dominus Deus tuus, ut habitet nomen eius ibi, immolabis Pascha vespere ad solis occasum, quando egressus es de Aegypto. 
\verse Et coques et comedes in loco, quem elegerit Dominus Deus tuus, maneque consurgens vades in tabernacula tua. 
\verse Sex diebus comedes azyma et in die septimo, quia collecta est Domino Deo tuo, non facies opus.
 \verse Septem hebdomadas numerabis tibi ab ea die, qua falcem in segetem miseris, 
 \verse et celebrabis diem festum Hebdomadarum Domino Deo tuo, oblationem spontaneam manus tuae, quam offeres iuxta benedictionem Domini Dei tui. 
\verse Et epulaberis coram Domino Deo tuo tu, filius tuus et filia tua, servus tuus et ancilla tua et Levites, qui est intra portas tuas, advena ac pupillus et vidua, qui morantur tecum in loco, quem elegerit Dominus Deus tuus, ut habitet nomen eius ibi; 
\verse et recordaberis quoniam servus fueris in Aegypto custodiesque ac facies, quae praecepta sunt.
 \verse Sollemnitatem quoque Tabernaculorum celebrabis per septem dies, quando collegeris de area et torculari fruges tuas; 
\verse et epulaberis in festivitate tua tu, filius tuus et filia, servus tuus et ancilla, Levites quoque et advena, pupillus ac vidua, qui intra portas tuas sunt. 
\verse Septem diebus Domino Deo tuo festa celebrabis in loco, quem elegerit Dominus, quia benedicet tibi Dominus Deus tuus in cunctis frugibus tuis et in omni opere manuum tuarum, erisque totus in laetitia.
 \verse Tribus vicibus per annum apparebit omne masculinum tuum in conspectu Domini Dei tui in loco, quem elegerit: in sollemnitate Azymorum et in sollemnitate Hebdomadarum et in sollemnitate Tabernaculorum. Non apparebit ante Dominum vacuus, 
\verse sed offeret unusquisque secundum quod habuerit, iuxta benedictionem Domini Dei tui, quam dederit tibi.
 \verse Iudices et praefectos operum constitues in omnibus portis tuis, quas Dominus Deus tuus dederit tibi per singulas tribus tuas, ut iudicent populum iusto iudicio. 
\verse Non declinabis iudicium. Non accipies personam nec munera, quia munera excaecant oculos sapientum et mutant causas iustorum. 
\verse Iustitiam, iustitiam persequeris, ut vivas et possideas terram, quam Dominus Deus tuus dederit tibi.
 \verse Non plantabis tibi palum, omnem arborem iuxta altare Domini Dei tui, quod feceris tibi. 
\verse Neque constitues lapidem, quem odit Dominus Deus tuus.
 
\begin{biblechapter}
\verse Non immolabis Domino Deo tuo ovem et bovem, in quo est macula aut quippiam vitii, quia abominatio est Domino Deo tuo.
 \verse Cum reperti fuerint apud te intra unam portarum tuarum, quas Dominus Deus tuus dabit tibi, vir aut mulier, qui faciant, quod malum est in conspectu Domini Dei tui, et transgrediantur pactum illius, 
\verse ut vadant et serviant diis alienis et adorent eos, solem vel lunam vel omnem militiam caeli, quae non praecepi, 
 \verse et hoc tibi fuerit nuntiatum, audiensque inquisieris diligenter et verum esse reppereris, et abominatio haec facta est in Israel, 
\verse educes virum vel mulierem, qui hanc rem sceleratissimam perpetrarunt, ad portas civitatis tuae, et lapidibus obruentur. 
\verse In ore duorum aut trium testium peribit, qui interficietur; nemo occidatur uno contra se dicente testimonium. 
\verse Manus testium prima erit ad interficiendum eum, et manus reliqui populi extrema mittetur, ut auferas malum de medio tui.
 \verse Si intra portas tuas in litibus difficile et ambiguum apud te iudicium esse perspexeris inter sanguinem et sanguinem, causam et causam, plagam et plagam, surge et ascende ad locum, quem elegerit Dominus Deus tuus, 
\verse veniesque ad sacerdotes levitici generis et ad iudicem, qui fuerit illo tempore; quaeresque ab eis, qui indicabunt tibi iudicii sententiam. 
\verse Et facies quodcumque dixerint tibi de loco, quem elegerit Dominus, et observabis, ut facias omnia quae docuerint te 
\verse iuxta mandatum, quod mandaverunt, et iuxta sententiam, quam dixerint tibi. Nec declinabis ad dexteram vel ad sinistram. 
\verse Qui autem superbierit nolens oboedire sacerdotis imperio, qui eo tempore ministrat Domino Deo tuo, aut decreto iudicis, morietur homo ille, et auferes malum de Israel; 
\verse cunctusque populus audiens timebit, ut nullus deinceps intumescat superbia.
 \verse Cum ingressus fueris terram, quam Dominus Deus tuus dabit tibi, et possederis eam habitaverisque in illa et dixeris: “Constituam super me regem, sicut habent omnes per circuitum nationes”, 
\verse eum constitues super te regem, quem Dominus Deus tuus elegerit de numero fratrum tuorum. Non poteris alterius gentis hominem regem facere, qui non sit frater tuus.
 \verse Tantummodo non multiplicabit sibi equos nec reducet populum in Aegyptum, ut equitatus numerum augeat, praesertim cum Dominus praeceperit vobis, ut nequaquam amplius per hanc viam revertamini. 
\verse Neque habebit uxores plurimas, ne declinet cor eius, neque argenti et auri immensa pondera. 
\verse Postquam autem sederit in solio regni sui, describet sibi exemplar legis huius in volumine accipiens illam a sacerdotibus leviticae tribus; 
\verse et habebit secum legetque illud omnibus diebus vitae suae, ut discat timere Dominum Deum suum. et custodire verba legis huius et praecepta ista et quae in lege praecepta sunt. 
 \verse Nec elevetur cor eius in superbiam super fratres suos neque declinet a mandatis in partem dexteram vel sinistram, ut longo tempore regnet ipse et filii eius in medio Israel.
 
\begin{biblechapter}
\verse Non habebunt sacerdotes le vitae, omnis tribus Levi, partem et hereditatem cum reliquo Israel; de sacrificiis Domini et hereditate eius comedent 
\verse et nihil accipient de possessione fratrum suorum: Dominus enim ipse est hereditas eorum, sicut locutus est illis.
 \verse Hoc erit ius sacerdotum a populo, ab his qui offerunt victimas: sive bovem sive ovem immolaverint, dabunt sacerdoti armum et duas maxillas ac ventriculum, 
\verse primitias frumenti, vini et olei et lanarum ex ovium tonsione. 
\verse Ipsum enim elegit Dominus Deus tuus de cunctis tribubus tuis, ut stet et ministret in nomine Domini ipse et filii eius in sempiternum.
 \verse Si exierit Levites de una urbium tuarum ex omni Israel, in qua ut advena habitat, et voluerit venire desiderans locum, quem elegerit Dominus, 
\verse ministrabit in nomine Domini Dei sui, sicut omnes fratres eius levitae, qui stabunt ibi coram Domino. 
\verse Partem ciborum eandem accipiet quam et ceteri, excepto eo, quod ex paterna ei successione debetur.
 \verse Quando ingressus fueris terram, quam Dominus Deus tuus dabit tibi, cave, ne imitari velis abominationes illarum gentium. 
\verse Nec inveniatur in te, qui filium suum aut filiam traducat per ignem, aut qui sortes sciscitetur et observet nubes atque auguria, nec sit maleficus 
\verse nec incantator, nec qui pythones consulat nec divinos, aut quaerat a mortuis veritatem; 
\verse omnia enim haec abominatur Dominus et propter istiusmodi scelera expellet eos in introitu tuo. 
\verse Perfectus eris et absque macula cum Domino Deo tuo. 
\verse Gentes istae, quarum possidebis terram, augures et divinos audiunt; tu autem a Domino Deo tuo aliter institutus es.
 \verse Prophetam de gente tua et de fratribus tuis sicut me suscitabit tibi Dominus Deus tuus; ipsum audietis, 
\verse ut petiisti a Domino Deo tuo in Horeb, quando contio congregata est, atque dixisti: “Ultra non audiam vocem Domini Dei mei et ignem hunc maximum amplius non videbo, ne moriar”. 
\verse Et ait Dominus mihi: “Bene omnia sunt locuti; 
\verse prophetam suscitabo eis de medio fratrum suorum similem tui et ponam verba mea in ore eius, loqueturque ad eos omnia, quae praecepero illi. 
\verse Qui autem verba mea, quae loquetur in nomine meo, audire noluerit, ego ultor exsistam. 
\verse Propheta autem qui, arrogantia depravatus, voluerit loqui in nomine meo, quae ego non praecepi illi ut diceret, aut ex nomine alienorum deorum, interficietur”. 
\verse Quod si tacita cogitatione responderis: “Quomodo possum intellegere verbum, quod Dominus non est locutus?”, 
\verse hoc habebis signum: quod in nomine Domini propheta ille praedixerit, et non evenerit, hoc Dominus non est locutus, sed per tumorem animi sui propheta confinxit; et idcirco non timebis eum.
 
\begin{biblechapter}
\verse Cum disperderit Dominus Deus tuus gentes, quarum tibi traditurus est terram, et possederis eam habitaverisque in urbibus eius et in aedibus, 
\verse tres civitates separabis tibi in medio terrae, quam Dominus Deus tuus dabit tibi in possessionem 
\verse sternens diligenter viam; et in tres aequaliter partes totam terrae tuae provinciam divides, ut habeat e vicino, qui propter homicidium profugus est, quo possit evadere.
 \verse Haec erit lex homicidae fugientis, cuius vita servanda est: qui percusserit proximum suum nesciens et qui heri et nudiustertius nullum contra eum habuisse odium comprobatur, 
\verse sed abiisse cum eo simpliciter in silvam ad ligna caedenda, et in succisione lignorum securis fugerit manu, ferrumque lapsum de manubrio amicum eius percusserit et occiderit, hic ad unam supradictarum urbium confugiet et vivet; 
\verse ne forsitan ultor sanguinis cordis calore stimulatus persequatur et apprehendat eum, si longior via fuerit, et percutiat eum, et moriatur, qui non est reus mortis, quia nullum contra eum, qui occisus est, odium prius habuisse monstratur. 
\verse Idcirco praecipio tibi, ut tres civitates aequalis inter se spatii dividas. 
\verse Cum autem dilataverit Dominus Deus tuus terminos tuos, sicut iuravit patribus tuis, et dederit tibi cunctam terram, quam eis pollicitus est 
\verse — si tamen custodieris omne mandatum hoc et feceris, quae hodie praecipio tibi, ut diligas Dominum Deum tuum et ambules in viis eius omni tempore — addes tibi tres alias civitates et supradictarum trium urbium numerum duplicabis, 
\verse ut non effundatur sanguis innoxius in medio terrae, quam Dominus Deus tuus dabit tibi possidendam, nec sis sanguinis reus.
 \verse Si quis autem odio habens proximum suum insidiatus fuerit vitae eius surgensque percusserit illum, et mortuus fuerit, fugeritque ad unam de supradictis urbibus, 
\verse mittent seniores civitatis eius et arripient eum de loco effugii tradentque in manu ultoris sanguinis, et morietur: 
\verse non misereberis eius et auferes innoxium sanguinem de Israel, ut bene sit tibi.
 \verse Non transferes terminos proximi tui, quos fixerunt priores in possessione tua, quam acceperis in terra, quam Dominus Deus tuus dabit tibi possidendam.
 \verse Non stabit testis unus contra aliquem, quidquid illius peccatum vel facinus fuerit; sed in ore duorum aut trium testium stabit omne verbum. 
\verse Si steterit testis mendax contra hominem accusans eum praevaricationis, 
\verse stabunt ambo, quorum causa est, ante Dominum in conspectu sacerdotum et iudicum, qui fuerint in diebus illis. 
\verse Cumque diligentissime perscrutantes iudices invenerint falsum testem dixisse contra fratrem suum mendacium, 
\verse reddent ei, sicut fratri suo facere cogitavit, et auferes malum de medio tui, 
\verse ut audientes ceteri timorem habeant et nequaquam ultra talia audeant facere in medio tui. 
\verse Non misereberis eius, sed animam pro anima, oculum pro oculo, dentem pro dente, manum pro manu, pedem pro pede exiges.
 
\begin{biblechapter}
\verse Si exieris ad bellum contra hostes tuos et videris equitatus et currus et maiorem, quam tu habes, adversarii exercitus multitudinem, non timebis eos, quia Dominus Deus tuus tecum est, qui eduxit te de terra Aegypti. 
\verse Appropinquante autem iam proelio, stabit sacerdos ante aciem et sic loquetur ad populum: 
\verse “Audi, Israel: Vos hodie contra inimicos vestros pugnam committitis; non pertimescat cor vestrum, nolite metuere, nolite cedere nec formidetis eos, 
\verse quia Dominus Deus vester incedit vobiscum et pro vobis contra adversarios vestros dimicabit, ut eruat vos de periculo”.
 \verse Praefecti quoque per singulas turmas, audiente exercitu, proclamabunt: “Quis est homo, qui aedificavit domum novam et non dedicavit eam? Vadat et revertatur in domum suam, ne forte moriatur in bello, et alius dedicet illam. 
\verse Quis est homo, qui plantavit vineam et necdum vindemiavit eam? Vadat et revertatur in domum suam, ne forte moriatur in bello, et alius homo vindemiet illam. 
\verse Quis est homo, qui despondit uxorem et non accepit eam? Vadat et revertatur in domum suam, ne forte moriatur in bello, et alius homo accipiat eam”. 
\verse His dictis, addent reliqua et loquentur ad populum: “Quis est homo formidulosus et corde pavido? Vadat et revertatur in domum suam, ne pavere faciat corda fratrum suorum, sicut ipse timore perterritus est”. 
\verse Cumque praefecti finem loquendi ad populum fecerint, constituantur duces exercitus in capite populi.
 \verse Si quando accesseris ad expugnandam civitatem, offeres ei primum pacem; 
 \verse si receperit et aperuerit tibi portas, cunctus populus, qui in ea est, serviet tibi sub tributo. 
\verse Sin autem foedus inire noluerit et coeperit contra te bellum, oppugnabis eam. 
\verse Cumque tradiderit Dominus Deus tuus illam in manu tua, percuties omne, quod in ea generis masculini est, in ore gladii 
\verse absque mulieribus et infantibus, iumentis et ceteris, quae in civitate sunt. Omnem praedam hanc diripies tibi et comedes de spoliis hostium tuorum, quae Dominus Deus tuus dederit tibi.
 \verse Sic facies cunctis civitatibus, quae a te procul valde sunt et non sunt de gentium istarum urbibus, quas in possessionem accepturus es. 
\verse De his autem civitatibus, quae dabuntur tibi, nullum omnino permittes vivere, 
\verse sed interficies in ore gladii, Hetthaeum videlicet et Amorraeum et Chananaeum, Pherezaeum et Hevaeum et Iebusaeum, sicut praecepit tibi Dominus Deus tuus, 
 \verse ne forte doceant vos facere cunctas abominationes, quas ipsi operati sunt diis suis, et peccetis in Dominum Deum vestrum.
 \verse Quando obsederis civitatem multo tempore et munitionibus circumdederis, ut expugnes eam, non immittes securim in arbores eius, de quibus vesci potes, nec succidas eas. Numquid homo est arbor campi, ut eam obsideas? 
\verse Si qua autem ligna non sunt pomifera, succide illa et exstrue machinas, donec capias civitatem, quae contra te dimicat.
 
\begin{biblechapter}
\verse Quando inventum fuerit in terra, quam Dominus Deus tuus daturus est tibi, hominis cadaver occisi, et ignoratur caedis reus, 
\verse egredientur maiores natu et iudices tui et metientur a loco cadaveris singularum per circuitum spatia civitatum 
\verse et, quam viciniorem ceteris esse perspexerint, seniores civitatis illius tollent vitulam de armento, quae non traxit iugum nec terram scidit vomere, 
\verse et ducent eam ad torrentem perennem, ubi numquam aratum est nec seminatum, et caedent apud eum cervices vitulae; 
\verse accedentque sacerdotes filii Levi, quos elegerit Dominus Deus tuus, ut ministrent ei et benedicant in nomine eius, et ad verbum eorum omnis causa et omnis percussio iudicetur. 
\verse Et omnes maiores natu civitatis illius, qui prope interfectum sunt, lavabunt manus suas super vitulam, quae apud torrentem percussa est, 
\verse et dicent: “Manus nostrae non effuderunt hunc sanguinem, nec oculi nostri viderunt; 
\verse propitius esto populo tuo Israel, quem redemisti, Domine, et non reputes sanguinem innocentem in medio populi tui Israel”. Et auferetur ab eis reatus sanguinis. 
\verse Tu autem removebis innocentem cruorem, cum feceris, quod rectum est in oculis Domini.
 \verse Si egressus fueris ad pugnam contra inimicos tuos, et tradiderit eos Dominus Deus tuus in manu tua, captivosque duxeris 
\verse et videris in numero captivorum mulierem pulchram et adamaveris eam voluerisque habere uxorem, 
\verse introduces eam in domum tuam. Quae radet caesariem et circumcidet ungues 
\verse et deponet vestem captivitatis sedensque in domo tua flebit patrem et matrem suam uno mense; et postea intrabis ad eam sociaberisque illi, et erit uxor tua. 
 \verse Sin autem postea non sederit animo tuo, dimittes eam liberam; nec vendere poteris pecunia nec opprimere per potentiam, quia humiliasti eam.
 \verse Si habuerit homo uxores duas, unam dilectam et alteram odiosam, genuerintque ei liberos, et fuerit filius odiosae primogenitus, 
\verse volueritque substantiam inter filios suos dividere, non poterit filium dilectae facere primogenitum et praeferre filio odiosae, 
\verse sed filium odiosae agnoscet primogenitum dabitque ei de cunctis, quae habuerit, duplicia; iste est enim principium roboris eius, et huic debentur primogenita.
 \verse Si genuerit homo filium contumacem et protervum, qui non audiat patris aut matris imperium et coercitus oboedire contempserit, 
\verse apprehendent eum et ducent ad seniores civitatis suae et ad portam iudicii 
\verse dicentque ad eos: “Filius noster iste protervus et contumax est: monita nostra audire contemnit, comissationibus vacat et luxuriae atque conviviis potatorum”. 
\verse Lapidibus eum obruent viri civitatis, et morietur, ut auferatis malum de medio vestri, et universus Israel audiens pertimescat.
 \verse Quando peccaverit homo, quod morte plectendum est, et occisum appenderis in patibulo, 
\verse non permanebit cadaver eius in ligno; sed in eadem die sepelietur, quia maledictus a Deo est, qui pendet in ligno; et nequaquam contaminabis terram tuam, quam Dominus Deus tuus dederit tibi in possessionem.
 
\begin{biblechapter}
\verse Non videbis bovem fratris tui aut ovem errantem et praeteribis, sed reduces fratri tuo; 
 \verse si autem non est prope frater tuus nec nosti eum, duces in domum tuam, et erunt apud te quamdiu quaerat ea frater tuus et recipiat. 
\verse Similiter facies de asino et de vestimento et de omni re fratris tui, quae perierit: si inveneris eam, ne subtrahas te. 
\verse Si videris asinum fratris tui aut bovem cecidisse in via, non subtrahes te, sed sublevabis cum eo.
 \verse Non induetur mulier veste virili, nec vir utetur veste feminea: abominabilis enim apud Dominum Deum tuum est omnis, qui facit haec.
 \verse Si ambulans per viam, in arbore vel in terra nidum avis inveneris et matrem pullis vel ovis desuper incubantem, non sumes eam de filiis, 
\verse sed abire patieris matrem tenens filios, ut bene sit tibi, et longo vivas tempore.
 \verse Cum aedificaveris domum novam, facies murum tecto tuo per circuitum, ne adducas sanguinem super domum tuam et sis reus, labente aliquo in praeceps ruente.
 \verse Non seres vineam tuam altero semine, ne et sementis, quam sevisti, et quae nascuntur ex vinea, pariter sanctificentur. 
\verse Non arabis in bove simul et asino. 
\verse Non indueris vestimento, quod ex lana linoque contextum est.
 \verse Funiculos facies per quattuor angulos pallii tui, quo operieris.
 \verse Si duxerit vir uxorem et intraverit ad eam et postea odio habuerit eam 
\verse imputaveritque ei obiciens ei nomen pessimum et dixerit: “Uxorem hanc accepi et ingressus ad eam non inveni virginem”, 
\verse tollent pater et mater eius et ferent secum signa virginitatis eius ad seniores urbis, qui in porta sunt, 
 \verse et dicet pater: “Filiam meam dedi huic uxorem, quam, quia odit, 
\verse imponit ei nomen pessimum, ut dicat: Non inveni filiam tuam virginem; et ecce haec sunt signa virginitatis filiae meae”. Expandent vestimentum coram se nioribus civitatis. 
\verse Apprehendentque senes urbis illius virum et verberabunt illum 
\verse condemnantes insuper centum siclis argenti, quos dabunt patri puellae, quoniam diffamavit nomen pessimum super virginem Israel; habebitque eam uxorem et non poterit dimittere eam omnibus diebus vitae suae.
 \verse Quod si verum est, quod obicit, et non est in puella inventa virginitas, 
 \verse educent eam ad fores domus patris sui, et lapidibus obruent viri civitatis eius, et morietur, quoniam fecit nefas in Israel, ut fornicaretur in domo patris sui; et auferes malum de medio tui.
 \verse Si inventus fuerit vir dormiens cum uxore alterius, uterque morietur, id est adulter et adultera; et auferes malum de Israel.
 \verse Si puellam virginem desponsatam viro invenerit aliquis in civitate et concubuerit cum illa, 
\verse educetis utrumque ad portam civitatis illius et lapidibus obruetis, et morientur: puella quia non clamavit, cum esset in civitate, vir quia humiliavit uxorem proximi sui; et auferes malum de medio tui. 
\verse Sin autem in agro reppererit vir puellam, quae desponsata est, et apprehendens concubuerit cum illa, ipse morietur solus; 
\verse puella nihil patietur nec est rea mortis, quoniam sicut vir consurgit contra fratrem suum et occidit eum, ita et puella perpessa est: 
\verse sola erat in agro, clamavit puella desponsata, et nullus affuit, qui liberaret eam.
 \verse Si invenerit vir puellam virginem, quae non habet sponsum, et apprehendens concubuerit cum ea, et res ad iudicium venerit, 
\verse dabit, qui dormivit cum ea, patri puellae quinquaginta siclos argenti et habebit eam uxorem, quia humiliavit illam: non poterit dimittere eam cunctis diebus vitae suae.
 
\begin{biblechapter}
\verse Non accipiet homo uxorem patris sui nec revelabit operi mentum eius.
 \verse Non intrabit eunuchus, attritis vel amputatis testiculis et absciso veretro, ecclesiam Domini. 
\verse Non ingredietur mamzer in ecclesiam Domini neque decima generatione. 
\verse Ammonites et Moabites etiam in decima generatione non intrabunt ecclesiam Domini in aeternum, 
\verse quia noluerunt vobis occurrere cum pane et aqua in via, quando egressi estis de Aegypto, et quia conduxerunt contra te Balaam filium Beor de Phethor in Aramnaharaim, ut malediceret tibi; 
\verse et noluit Dominus Deus tuus audire Balaam vertitque tibi maledictionem eius in benedictionem, eo quod diligeret te. 
\verse Non facies cum eis pacem nec quaeres eis bona cunctis diebus vitae tuae in sempiternum.
 \verse Non abominaberis Idumaeum, quia frater tuus est, nec Aegyptium, quia advena fuisti in terra eius: 
\verse qui nati fuerint ex eis tertia generatione, intrabunt ecclesiam Domini.
 \verse Quando egressus fueris adversus hostes tuos in pugnam, custodies te ab omni re mala. 
\verse Si fuerit apud te homo, qui nocturno pollutus sit somnio, egredietur extra castra et non revertetur, 
\verse priusquam ad vesperam lavetur aqua; et ad solis occasum regredietur in castra. 
\verse Habebis locum extra castra, ad quem egrediaris ad requisita naturae 
\verse gerens paxillum in balteo; cumque sederis foris, fodies foveam et egesta humo operies. 
\verse Dominus enim Deus tuus ambulat in medio castrorum tuorum, ut eruat te et tradat tibi inimicos tuos; sint castra tua sancta, et nihil in eis videat foeditatis nec derelinquat te.
 \verse Non trades servum domino suo, qui ad te confugerit: 
\verse habitabit tecum in medio tui in loco, quem elegerit in una urbium tuarum, quae placuerit ei, nec contristes eum.
 \verse Non erit prostibulum sacrum de filiabus Israel, nec scortator sacer de filiis Israel. 
\verse Non offeres mercedem prostibuli nec pretium canis in domo Domini Dei tui, quidquid illud est, quod voveris, quia abominatio est utrumque apud Dominum Deum tuum.
 \verse Non fenerabis fratri tuo ad usuram pecuniam nec alimenta nec quamlibet aliam rem, 
\verse sed alieno fenerabis. Fratri autem tuo absque usura id, quo indiget, commodabis, ut benedicat tibi Dominus Deus tuus in omni opere tuo in terra, ad quam ingredieris possidendam.
 \verse Cum voveris votum Domino Deo tuo, non tardabis reddere; quia requiret illud Dominus Deus tuus a te, et reputabitur tibi in peccatum. 
\verse Si nolueris polliceri, absque peccato eris; 
\verse quod autem egressum est de labiis tuis, observabis et facies, sicut promisisti Domino Deo tuo: propria voluntate et ore tuo locutus es.
 \verse Ingressus vineam proximi tui comede uvas, quantum tibi placuerit; in sporta autem ne efferas tecum. 
\verse Si intraveris in segetem amici tui, franges spicas manu; falce autem non metes.
 
\begin{biblechapter}
\verse Si acceperit homo uxorem et habuerit eam, et non invenerit gratiam ante oculos eius propter aliquam foeditatem, et scripserit libellum repudii dederitque in manu illius et dimiserit eam de domo sua, 
\verse cumque egressa alterius uxor facta fuerit, 
 \verse et ille quoque oderit eam dederitque ei libellum repudii et dimiserit de domo sua, vel mortuus fuerit, 
\verse non poterit prior maritus recipere eam in uxorem, quia polluta est; hoc esset abominatio coram Domino. Ne peccare facias terram tuam, quam Dominus Deus tuus tradiderit tibi possidendam.
 \verse Cum acceperit homo nuper uxorem, non procedet ad bellum, nec ei quippiam necessitatis iniungetur publicae, sed vacabit liber domui suae, ut uno anno laetetur cum uxore sua.
 \verse Non accipies loco pignoris molam vel superiorem lapidem molarem, quia animam suam apposuit tibi.
 \verse Si deprehensus fuerit homo rapiens unum de fratribus suis de filiis Israel et, vendito eo, accipiens pretium, interficietur; et auferes malum de medio tui.
 \verse Observa diligenter, si incurras plagam leprae, quaecumque docuerint vos sacerdotes levitici generis; quod praecepi eis, implete sollicite. 
\verse Memento, quae fecerit Dominus Deus tuus Mariae in via, cum egrederemini de Aegypto.
 \verse Cum mutuam dabis proximo tuo rem aliquam, non ingredieris domum eius, ut pignus auferas, 
\verse sed stabis foris, et ille tibi pignus proferet, quod habuerit. 
\verse Sin autem pauper est, non pernoctabit apud te pignus, 
\verse sed statim reddes ei ad solis occasum, ut dormiens in vestimento suo benedicat tibi, et habeas iustitiam coram Domino Deo tuo.
 \verse Non negabis mercedem indigentis et pauperis ex fratribus tuis sive advenis, qui tecum morantur in terra intra portas tuas, 
\verse sed eadem die reddes ei pretium laboris sui ante solis occasum, quia pauper est, et illud desiderat anima sua; ne clamet contra te ad Dominum, et reputetur tibi in peccatum.
 \verse Non occidentur patres pro filiis, nec filii pro patribus, sed unusquisque pro peccato suo morietur.
 \verse Non pervertes iudicium advenae et pupilli nec auferes pignoris loco viduae vestimentum. 
\verse Memento quod servieris in Aegypto, et eruerit te Dominus Deus tuus inde; idcirco praecipio tibi, ut facias hanc rem. 
\verse Quando messueris segetem in agro tuo et oblitus manipulum reliqueris, non reverteris, ut tollas eum, sed advenam et pupillum et viduam auferre patieris, ut benedicat tibi Dominus Deus tuus in omni opere manuum tuarum. 
\verse Si fruges collegeris olivarum, quidquid remanserit in arboribus, non reverteris, ut colligas, sed relinques advenae, pupillo ac viduae. 
\verse Si vindemiaveris vineam tuam, non colliges remanentes racemos, sed cedent in usus advenae, pupilli ac viduae. 
 \verse Memento quod et tu servieris in Aegypto; et idcirco praecipio tibi, ut facias hanc rem.
 
\begin{biblechapter}
\verse Si fuerit causa inter aliquos, et interpellaverint iudices, quem iustum esse perspexerint, illi iustitiae palmam dabunt; quem impium, condemnabunt impietatis. 
\verse Sin autem iudex eum, qui peccavit, dignum viderit plagis, prosternet et coram se faciet verberari; pro mensura peccati erit et plagarum modus, 
\verse ita dumtaxat, ut quadragenarium numerum non excedant, ne ultra percussus plagis multis et foede laceratus ante oculos tuos abeat frater tuus.
 \verse Non ligabis os bovis terentis in area fruges tuas.
 \verse Quando habitaverint fratres simul, et unus ex eis absque filio mortuus fuerit, uxor defuncti non nubet foras alteri, sed accipiet eam frater eius uxorem et suscitabit semen fratris sui; 
\verse et primogenitum ex ea filium nomine illius appellabit, ut non deleatur nomen eius ex Israel. 
\verse Sin autem noluerit accipere uxorem fratris sui, quae ei lege debetur, perget mulier ad portam civitatis et interpellabit maiores natu dicetque: “Non vult frater viri mei suscitare nomen fratris sui in Israel nec me in coniugium sumere”; 
\verse statimque accersiri eum facient et interrogabunt. Si responderit: “Nolo eam uxorem accipere”, 
\verse accedet mulier ad eum coram senioribus et tollet calceamentum de pede eius spuetque in faciem illius et dicet: “Sic fit homini, qui non aedificat domum fratris sui”. 
\verse Et vocabitur nomen illius in Israel: “Domus discalceati”.
 \verse Si habuerint inter se iurgium viri, et unus contra alterum rixari coeperit, volensque uxor alterius eruere virum suum de manu fortioris, miserit manum et apprehenderit verenda eius, 
\verse abscides manum illius nec flecteris super eam ulla misericordia.
 \verse Non habebis in sacculo tuo diversa pondera maius et minus; 
\verse nec erit in domo tua ephi maius et minus. 
\verse Pondus habebis iustum et verum, et ephi iustum et verum erit tibi, ut multo vivas tempore super terram, quam Dominus Deus tuus dederit tibi. 
\verse Abominatur enim Dominus tuus eum, qui facit haec, et aversatur omnem iniustitiam.
 \verse Memento quae fecerit tibi Amalec in via, quando egrediebaris ex Aegypto; 
 \verse quomodo occurrerit tibi et omnes extremos agminis tui, qui lassi residebant, ceciderit, quando tu eras fame et labore confectus, et non timuerit Deum. 
\verse Cum ergo Dominus Deus tuus dederit tibi requiem a cunctis per circuitum inimicis tuis in terra, quam tibi daturus est, delebis nomen Amalec sub caelo: cave, ne obliviscaris!
 
\begin{biblechapter}
\verse Cumque intraveris terram, quam Dominus Deus tuus tibi daturus est possidendam, et obtinueris eam atque habitaveris in illa, 
\verse tolles primitias de cunctis frugibus agri, quas collegeris de terra tua, quam Dominus Deus tuus dabit tibi, et pones in cartallo pergesque ad locum, quem Dominus Deus tuus elegerit, ut ibi habitet nomen eius, 
\verse accedesque ad sacerdotem, qui fuerit in diebus illis, et dices ad eum: “Profiteor hodie coram Domino Deo tuo quod ingressus sim terram, pro qua iuravit patribus nostris, ut daret eam nobis”. 
\verse Suscipiensque sacerdos cartallum de manu tua ponet ante altare Domini Dei tui, 
 \verse et loqueris in conspectu Domini Dei tui: “Syrus vagus erat pater meus et descendit in Aegyptum et ibi peregrinatus est in paucissimo numero; crevitque in gentem magnam ac robustam et infinitae multitudinis. 
\verse Afflixeruntque nos Aegyptii et persecuti sunt imponentes onera gravissima. 
\verse Et clamavimus ad Dominum, Deum patrum nostrorum, qui exaudivit nos et respexit humilitatem nostram et laborem atque angustias, 
\verse et eduxit nos Dominus de Aegypto in manu forti et brachio extento, in ingenti pavore, in signis atque portentis, 
 \verse et introduxit ad locum istum et tradidit nobis terram hanc lacte et melle manantem. 
\verse Et ecce nunc attuli primitias frugum terrae, quam dedisti mihi, Domine”. Et dimittes eas in conspectu Domini Dei tui et adorato Domino Deo tuo. 
\verse Et epulaberis in omnibus bonis, quae Dominus Deus tuus dederit tibi et domui tuae, tu et Levites et advena, qui tecum est.
 \verse Quando compleveris decimam cunctarum frugum tuarum, anno tertio, anno decimarum, et dederis Levitae et advenae et pupillo et viduae, ut comedant intra portas tuas et saturentur, 
\verse loqueris in conspectu Domini Dei tui: “Abstuli, quod sanctificatum est, de domo mea et dedi illud Levitae et advenae, pupillo ac viduae, sicut iussisti mihi; non praeterivi mandata tua nec sum oblitus imperii tui, 
\verse non comedi ex eis in luctu meo nec separavi ex eis in qualibet immunditia nec expendi ex his quidquam mortuo: oboedivi voci Domini Dei mei et feci omnia, sicut praecepisti mihi. 
\verse Respice de habitaculo sancto tuo, de caelo, et benedic populo tuo Israel et terrae, quam dedisti nobis, sicut iurasti patribus nostris, terrae lacte et melle mananti”.
 \verse Hodie Dominus Deus tuus mandavit tibi, ut facias praecepta haec atque iudicia et custodias et impleas illa ex toto corde tuo et ex tota anima tua. 
\verse Dominum elegisti hodie, ut sit tibi Deus, et ambules in viis eius et custodias praecepta illius et mandata atque iudicia et oboedias eius imperio; 
\verse et Dominus elegit te hodie, ut sis ei populus peculiaris, sicut locutus est tibi, et custodias omnia mandata illius, 
\verse et faciat te excelsiorem cunctis gentibus, quas creavit in laudem et nomen et gloriam suam, ut sis populus sanctus Domini Dei tui, sicut locutus est ”.
 
\begin{biblechapter}
\verse Praecepit autem Moyses et seniores Israel populo dicentes: “ Custodite omne mandatum, quod praecipio vobis hodie. 
\verse Cumque transieritis Iordanem in terram, quam Dominus Deus tuus dabit tibi, eriges ingentes lapides et calce obduces eos, 
 \verse ut possis in eis scribere omnia verba legis huius, Iordane transmisso, ut introeas terram, quam Dominus Deus tuus dabit tibi, terram lacte et melle manantem, sicut locutus est Dominus, Deus patrum tuorum, tibi. 
\verse Quando ergo transieritis Iordanem, erigite istos lapides, sicut ego hodie praecipio vobis, in monte Hebal, et obduces eos calce; 
\verse et aedificabis ibi altare Domino Deo tuo de lapidibus, quos ferrum non tetigit, 
\verse de saxis impolitis, et offeres super eo holocausta Domino Deo tuo. 
\verse Et immolabis hostias pacificas comedesque ibi et epulaberis coram Domino Deo tuo; 
\verse et scribes super lapides omnia verba legis huius plane et lucide ”.
 \verse Dixeruntque Moyses et sacerdotes levitici generis ad omnem Israelem: “ Attende et audi, Israel: hodie factus es populus Domino Deo tuo; 
\verse audies vocem eius et facies mandata atque praecepta, quae ego praecipio tibi ”.
 \verse Praecepitque Moyses populo in die illo dicens: 
\verse “ Hi stabunt ad benedicendum populo super montem Garizim, Iordane transmisso: Simeon, Levi, Iudas, Issachar, Ioseph et Beniamin. 
\verse Et e regione isti stabunt ad maledicendum in monte Hebal: Ruben, Gad et Aser et Zabulon, Dan et Nephthali. 
 \verse Et pronunciabunt Levitae dicentque ad omnes viros Israel excelsa voce:
 \verse “Maledictus homo, qui facit sculptile et conflatile, abominationem Domini, opus manuum artificum, ponetque illud in abscondito”. Et respondebit omnis populus et dicet: “Amen”.
 \verse “Maledictus, qui contemnit patrem suum et matrem”. Et dicet omnis populus: “Amen”.
 \verse “Maledictus, qui transfert terminos proximi sui”. Et dicet omnis populus: “Amen”.
 \verse “Maledictus, qui errare facit caecum in itinere”. Et dicet omnis populus: “Amen”.
 \verse “Maledictus, qui pervertit iudicium advenae, pupilli et viduae”. Et dicet omnis populus: “Amen”.
 \verse “Maledictus, qui dormit cum uxore patris sui, quia revelat operimentum lectuli eius”. Et dicet omnis populus: “Amen”.
 \verse “Maledictus, qui dormit cum omni iumento”. Et dicet omnis populus: “Amen”.
 \verse “Maledictus, qui dormit cum sorore sua, filia patris sui sive matris suae”. Et dicet omnis populus: “Amen”.
 \verse “Maledictus, qui dormit cum socru sua”. Et dicet omnis populus: “Amen”.
 \verse “Maledictus, qui clam percusserit proximum suum”. Et dicet omnis populus: “Amen”.
 \verse “Maledictus, qui accipit munera, ut percutiat sanguinem innocentem”. Et dicet omnis populus: “Amen”.
 \verse “Maledictus, qui non permanet in sermonibus legis huius nec eos opere perficit”. Et dicet omnis populus: “Amen”.
 
\begin{biblechapter}
\verse Sin audieris vocem Domini Dei tui, ut facias atque custodias omnia mandata eius, quae ego praecipio tibi hodie, faciet te Dominus Deus tuus excelsiorem cunctis gentibus, quae versantur in terra, 
\verse venientque super te universae benedictiones istae et apprehendent te, si tamen vocem Domini Dei tui audieris.
 \verse Benedictus tu in civitate et benedictus in agro. 
\verse Benedictus fructus ventris tui et fructus terrae tuae fructusque iumentorum tuorum, partus armentorum tuorum et incrementum ovium tuarum. 
\verse Benedictum canistrum et pistrinum tuum. 
\verse Benedictus eris et ingrediens et egrediens. 
\verse Dabit Dominus inimicos tuos, qui consurgunt adversum te, corruentes in conspectu tuo; per unam viam venient contra te et per septem fugient a facie tua. 
\verse Emittet Dominus benedictionem super cellaria tua et super omnia opera manuum tuarum; benedicetque tibi in terra, quam Dominus Deus tuus dabit tibi.
 \verse Suscitabit te Dominus sibi in populum sanctum, sicut iuravit tibi, si custodieris mandata Domini Dei tui et ambulaveris in viis eius. 
\verse Videbuntque omnes terrarum populi quod nomen Domini invocatum sit super te, et timebunt te.
 \verse Abundare te faciet Dominus omnibus bonis, fructu uteri tui et fructu iumentorum tuorum, fructu terrae tuae, quam iuravit Dominus patribus tuis, ut daret tibi. 
\verse Aperiet Dominus tibi thesaurum suum optimum, caelum, ut tribuat pluviam terrae tuae in tempore suo; benedicatque cunctis operibus manuum tuarum; et fenerabis gentibus multis et ipse a nullo fenus accipies. 
\verse Constituet te Dominus in caput et non in caudam, et eris semper supra et non subter, si audieris mandata Domini Dei tui, quae ego praecipio tibi hodie, et custodieris et feceris 
\verse ac non declinaveris a verbis, quae ego praecipio vobis hodie, nec ad dexteram nec ad sinistram, nec secutus fueris deos alienos neque colueris eos.
 \verse Quod si audire nolueris vocem Domini Dei tui, ut custodias et facias omnia mandata eius et praecepta, quae ego praecipio tibi hodie, venient super te omnes maledictiones istae et apprehendent te:
 \verse Maledictus eris in civitate, maledictus in agro. 
\verse Maledictum canistrum et pistrinum tuum. 
\verse Maledictus fructus ventris tui et fructus terrae tuae, partus armentorum tuorum et incrementum ovium tuarum. 
\verse Maledictus eris ingrediens et maledictus egrediens.
 \verse Mittet Dominus super te maledictionem et conturbationem et increpationem in omnia opera tua, quae facies, donec conterat te et perdat velociter propter adinventiones tuas pessimas, in quibus reliquisti me. 
\verse Adiunget Dominus tibi pestilentiam, donec consumat te de terra, ad quam ingredieris possidendam. 
 \verse Percutiet te Dominus consumptione, febri et inflammatione, ardore et aestu, uredine ac aurugine, et persequentur te, donec pereas. 
\verse Et erit caelum, quod est supra caput tuum, aeneum, et terra, quam calcas, ferrea. 
\verse Convertet Dominus imbrem terrae tuae in pulverem, et de caelo descendet super te cinis, donec conteraris. 
\verse Tradet te Dominus corruentem ante hostes tuos: per unam viam egredieris contra eos et per septem fugies et eris in terrorem omnibus regnis terrae. 
\verse Eritque cadaver tuum in escam cunctis volatilibus caeli et bestiis terrae, et non erit qui abigat.
 \verse Percutiet te Dominus ulcere Aegypti et tumore, scabie quoque et prurigine, ita ut curari nequeas. 
\verse Percutiet te Dominus amentia et caecitate ac stupore mentis; 
\verse et palpabis in meridie, sicut palpare solet caecus in tenebris, et non diriges vias tuas. Omnique tempore eris oppressus et exspoliatus nec habebis, qui liberet te. 
\verse Uxorem accipies, et alius dormiet cum ea. Domum aedificabis et non habitabis in ea. Plantabis vineam et non vindemiabis eam. 
\verse Bos tuus mactabitur coram te, et non comedes ex eo. Asinus tuus rapietur in conspectu tuo et non reddetur tibi. Oves tuae dabuntur inimicis tuis, et non erit qui te adiuvet. 
\verse Filii tui et filiae tuae tradentur alteri populo, videntibus oculis tuis et deficientibus ad conspectum eorum tota die, et non erit fortitudo in manu tua. 
\verse Fructus terrae tuae et omnes labores tuos comedet populus, quem ignoras, et eris semper oppressus et confractus cunctis diebus 
\verse et insanies in aspectu eorum, quae videbunt oculi tui. 
\verse Percutiet te Dominus ulcere pessimo in genibus et in suris, sanarique non poteris a planta pedis usque ad verticem tuum.
 \verse Ducet te Dominus et regem tuum, quem constitueris super te, in gentem, quam ignorasti tu et patres tui, et servies ibi diis alienis, ligno et lapidi; 
\verse et eris in stuporem et in proverbium ac fabulam omnibus populis, ad quos te introduxerit Dominus.
 \verse Sementem multam iacies in terram et modicum congregabis, quia locustae devorabunt omnia. 
\verse Vineas plantabis et coles et vinum non bibes nec colliges ex ea quippiam, quoniam vastabitur vermibus. 
\verse Olivas habebis in omnibus terminis tuis et non ungeris oleo, quia defluent et peribunt. 
\verse Filios generabis et filias et non frueris eis, quoniam ducentur in captivitatem. 
 \verse Omnes arbores tuas et fruges terrae tuae locusta consumet. 
\verse Advena, qui tecum versatur in terra, ascendet super te eritque sublimior; tu autem descendes et eris inferior. 
\verse Ipse fenerabit tibi, et tu non fenerabis ei; ipse erit in caput, et tu eris in caudam.
 \verse Et venient super te omnes maledictiones istae et persequentes apprehendent te, donec intereas, quia non audisti vocem Domini Dei tui nec servasti mandata eius et praecepta, quae praecepit tibi. 
\verse Et erunt in te signa atque prodigia et in semine tuo usque in sempiternum.
 \verse Eo quod non servieris Domino Deo tuo in gaudio cordisque laetitia propter rerum omnium abundantiam, 
\verse servies inimico tuo, quem immittet Dominus tibi, in fame et siti et nuditate et omnium penuria, et ponet iugum ferreum super cervicem tuam, donec te conterat.
 \verse Adducet Dominus super te gentem de longinquo et de extremis finibus terrae in similitudinem aquilae volantis cum impetu, cuius linguam intellegere non possis: 
\verse gentem procacissimam, quae non deferat seni nec misereatur parvulo; 
 \verse et devoret fructum iumentorum tuorum ac fruges terrae tuae, donec intereas, et non relinquat tibi triticum, vinum et oleum, partum armentorum et incrementum ovium, donec te disperdat 
\verse et obsideat te in cunctis urbibus tuis, donec destruantur muri tui firmi atque sublimes, in quibus habebas fiduciam in omni terra tua. Obsideberis intra portas tuas in omni terra tua, quam dabit tibi Dominus Deus tuus, 
\verse et comedes fructum uteri tui, carnes filiorum tuorum et filiarum tuarum, quas dederit tibi Dominus Deus tuus, in obsidione et angustia, qua opprimet te hostis tuus. 
\verse Homo tener in te et delicatus valde invidebit fratri suo et uxori, quae cubat in sinu suo, et residuis filiis suis, quos reservaverit, 
\verse ne det uni ex eis de carnibus filiorum suorum, quas comedet, eo quod nihil aliud habeat in obsidione et angustia, qua oppresserit te inimicus tuus intra omnes portas tuas. 
\verse Tenera mulier in te et delicata, quae non tentabat pedis vestigium figere in terram propter mollitiem et teneritudinem nimiam, invidebit viro suo, qui cubat in sinu eius, filio et filiae 
\verse et illuviei secundarum, quae egrediuntur de medio feminum eius, et liberis, qui eadem hora nati sunt; comedet enim eos clam propter rerum omnium penuriam in obsidione et angustia, qua opprimet te inimicus tuus intra portas tuas.
 \verse Nisi custodieris et feceris omnia verba legis huius, quae scripta sunt in hoc volumine, et timueris nomen gloriosum et terribile hoc, Dominum Deum tuum, 
 \verse augebit ultra modum Dominus plagas tuas et plagas seminis tui, plagas magnas et perseverantes, infirmitates pessimas et perpetuas, 
\verse et convertet in te omnes afflictiones Aegypti, quas timuisti, et adhaerebunt tibi. 
\verse Insuper universos languores et plagas, quae non sunt scriptae in volumine legis huius, inducet Dominus super te, donec te conterat; 
\verse et remanebitis pauci numero, qui prius eratis sicut astra caeli prae multitudine, quoniam non audisti vocem Domini Dei tui.
 \verse Et sicut ante laetatus est Dominus super vos bene vobis faciens vosque multiplicans, sic laetabitur super vos disperdens vos atque subvertens, ut auferamini de terra, ad quam ingredieris possidendam. 
\verse Disperget te Dominus in omnes populos a summitate terrae usque ad terminos eius, et servies ibi diis alienis, quos et tu ignorasti et patres tui, lignis et lapidibus. 
 \verse In gentibus quoque illis non quiesces, neque erit requies vestigio pedis tui; dabit enim tibi Dominus ibi cor pavidum et deficientes oculos et animam consumptam maerore. 
\verse Et erit vita tua quasi pendens ante te; timebis nocte et die et non credes vitae tuae. 
\verse Mane dices: “Quis mihi det vesperum?”; et vespere: “Quis mihi det mane?”, propter cordis tui formidinem, qua terreberis, et propter ea, quae tuis videbis oculis. 
\verse Reducet te Dominus classibus in Aegyptum per viam, de qua dixi tibi, ut eam amplius non videres; ibi vendetis vos inimicis vestris in servos et ancillas, et non erit qui emat ”.
 \verse Haec sunt verba foederis, quod praecepit Dominus Moysi, ut feriret cum filiis Israel in terra Moab, praeter illud foedus, quod cum eis pepigit in Horeb.
 
\begin{biblechapter}
\verse Vocavitque Moyses omnem Israel et dixit ad eos: “ Vos vidistis universa, quae fecit Dominus coram vobis in terra Aegypti pharaoni et omnibus servis eius universaeque terrae illius, 
\verse tentationes magnas, quas viderunt oculi tui, signa illa portentaque ingentia; 
\verse et non dedit Dominus vobis cor intellegens et oculos videntes et aures, quae possint audire, usque in praesentem diem. 
\verse Adduxi vos quadraginta annis per desertum; non sunt attrita vestimenta vestra, nec calceamenta pedum tuorum vetustate consumpta sunt, 
\verse panem non comedistis, vinum et siceram non bibistis, ut sciretis quia ego sum Dominus Deus vester. 
 \verse Et venistis ad hunc locum, egressusque est Sehon rex Hesebon et Og rex Basan occurrentes nobis ad pugnam, et percussimus eos. 
\verse Et tulimus terram eorum ac tradidimus possidendam Ruben et Gad et dimidiae tribui Manasse. 
\verse Custodite ergo verba pacti huius et implete ea, ut prosperemini in universis, quae facitis.
 \verse Vos statis hodie cuncti coram Domino Deo vestro, principes vestri ac tribus et maiores natu atque praefecti, omnis vir Israel, 
\verse liberi et uxores vestrae et advena tuus, qui tecum moratur in castris, a lignorum caesoribus usque ad hos, qui hauriunt aquas tuas, 
\verse ut transeas in foedere Domini Dei tui et in iure iurando, quod hodie Dominus Deus tuus percutit tecum, 
\verse ut suscitet te sibi hodie in populum, et ipse sit Deus tuus, sicut locutus est tibi et sicut iuravit patribus tuis, Abraham, Isaac et Iacob.
 \verse Nec vobis solis ego hoc foedus ferio et haec iuramenta confirmo, 
\verse sed cunctis hic nobiscum hodie praesentibus coram Domino Deo nostro et illis, qui hodie hic nobiscum non adsunt. 
\verse Vos enim nostis quomodo habitaverimus in terra Aegypti et quomodo transierimus per medium nationum, quas transeuntes 
 \verse vidistis abominationes et idola eorum, lignum et lapidem, argentum et aurum, quae colebant. 
\verse Ne forte sit inter vos vir aut mulier, familia aut tribus, cuius cor aversum est hodie a Domino Deo nostro, ut vadat et serviat diis illarum gentium, et sit inter vos radix germinans fel et absinthium; 
\verse cumque audierit verba iuramenti huius, benedicat sibi in corde suo dicens: “Pax erit mihi, etsi ambulabo in pravitate cordis mei”, et absumat terram irriguam et sitientem. 
\verse Dominus non ignoscet ei, sed tunc quam maxime furor eius fumabit et zelus contra hominem illum, et sedebunt super eum omnia maledicta, quae scripta sunt in hoc volumine, et delebit Dominus nomen eius sub caelo 
 \verse et consumet eum in perditionem ex omnibus tribubus Israel, iuxta maledictiones foederis, quae in hoc libro legis scriptae sunt.
 \verse Dicetque sequens generatio, filii vestri, qui nascentur deinceps, et peregrini, qui de longe venerint, videntes plagas terrae illius et infirmitates, quibus eam afflixerit Dominus, 
\verse sulphur et salem: combusta est omnis humus eius, ita ut ultra non seratur, nec virens quippiam germinet in exemplum subversionis Sodomae et Gomorrae, Adamae et Seboim, quas subvertit Dominus in ira et furore suo. 
\verse Et dicent omnes gentes: “Quare sic fecit Dominus terrae huic? Quae est haec ira furoris immensa?”. 
\verse Et respondebunt: “Quia dereliquerunt pactum Domini, Dei patrum suorum, quod pepigit cum eis, quando eduxit eos de terra Aegypti, 
\verse et servierunt diis alienis et adoraverunt eos, quos nesciebant et quibus non fuerant attributi; 
\verse idcirco iratus est furor Domini contra terram istam, ut induceret super eam omnia maledicta, quae in hoc volumine scripta sunt, 
\verse et eiecit eos de terra eorum in ira et furore et indignatione maxima proiecitque in terram alienam, sicut hodie comprobatur”.
 \verse Abscondita Domino Deo nostro, manifesta autem nobis et filiis nostris usque in sempiternum, ut faciamus universa verba legis huius.
 
\begin{biblechapter}
\verse Cum ergo venerint super te omnes sermones isti, benedictio et maledictio, quas proposui in conspectu tuo, et ductus paenitudine cordis tui in universis gentibus, in quas disperserit te Dominus Deus tuus, 
\verse et reversus fueris ad eum et oboedieris eius imperiis secundum omnia, quae ego hodie praecipio tibi, cum filiis tuis in toto corde tuo et in tota anima tua, 
\verse reducet Dominus Deus tuus captivitatem tuam ac miserebitur tui et rursum congregabit te de cunctis populis, in quos te ante dispersit. 
\verse Si ad cardines caeli fueris dissipatus, inde te retrahet Dominus Deus tuus et assumet 
\verse atque introducet in terram, quam possederunt patres tui, et obtinebis eam; et feliciorem et maioris numeri esse te faciet quam fuerunt patres tui.
 \verse Circumcidet Dominus Deus tuus cor tuum et cor seminis tui, ut diligas Dominum Deum tuum in toto corde tuo et in tota anima tua, ut possis vivere. 
\verse Omnes autem maledictiones has convertet super inimicos tuos et eos, qui oderunt te et persequuntur. 
\verse Tu autem reverteris et audies vocem Domini faciesque universa mandata, quae ego praecipio tibi hodie; 
\verse et abundare te faciet Dominus Deus tuus in cunctis operibus manuum tuarum, in subole uteri tui et in fructu iumentorum tuorum et in ubertate terrae tuae, in rerum omnium largitate; revertetur enim Dominus, ut gaudeat super te in omnibus bonis, sicut gavisus est in patribus tuis. 
\verse Si tamen audieris vocem Domini Dei tui et custodieris mandata eius et praecepta, quae in hac lege conscripta sunt, et revertaris ad Dominum Deum tuum in toto corde tuo et in tota anima tua.
 \verse Mandatum hoc, quod ego praecipio tibi hodie, non supra te est neque procul positum 
\verse nec in caelo situm, ut possis dicere: “Quis nobis ad caelum valet ascendere, ut deferat illud ad nos, et audiamus atque opere compleamus?”. 
\verse Neque trans mare positum, ut causeris et dicas: “Quis nobis transfretare poterit mare et illud ad nos usque deferre, ut possimus audire et facere quod praeceptum est?”. 
\verse Sed iuxta te est sermo valde in ore tuo et in corde tuo, ut facias illum.
 \verse Considera quod hodie proposuerim in conspectu tuo vitam et bonum, et e contrario mortem et malum. 
\verse Si oboedieris mandatis Domini Dei tui, quae ego praecipio tibi hodie, ut diligas Dominum Deum tuum et ambules in viis eius et custodias mandata illius et praecepta atque iudicia, vives; ac multiplicabit te benedicetque tibi in terra, ad quam ingredieris possidendam. 
\verse Sin autem aversum fuerit cor tuum, et audire nolueris atque errore deceptus adoraveris deos alienos et servieris eis, 
\verse praedico vobis hodie quod pereatis et parvo tempore moremini in terra, ad quam, Iordane transmisso, ingredieris possidendam.
 \verse Testes invoco hodie contra vos caelum et terram quod proposuerim vobis vitam et mortem, benedictionem et maledictionem. Elige ergo vitam, ut et tu vivas et semen tuum 
\verse et diligas Dominum Deum tuum atque oboedias voci eius et illi adhaereas — ipse est enim vita tua et longitudo dierum tuorum — ut habites in terra, pro qua iuravit Dominus patribus tuis, Abraham, Isaac et Iacob, ut daret eam illis ”.
 
\begin{biblechapter}
\verse Abiit itaque Moyses et locutus est omnia verba haec ad universum Israel 
\verse et dixit ad eos: “ Centum viginti annorum sum hodie, non possum ultra egredi et ingredi, praesertim cum et Dominus dixerit mihi: “Non transibis Iordanem istum”. 
\verse Dominus Deus tuus ipse transibit ante te; ipse delebit gentes has in conspectu tuo, et possidebis eas, et Iosue transibit ante te, sicut locutus est Dominus. 
\verse Facietque Dominus eis, sicut fecit Sehon et Og regibus Amorraeorum et terrae eorum delevitque eos. 
\verse Cum ergo et hos tradiderit vobis, similiter facietis eis, sicut praecepi vobis. 
\verse Viriliter agite et confortamini; nolite timere nec paveatis a conspectu eorum, quia Dominus Deus tuus ipse est ductor tuus et non dimittet nec derelinquet te ”.
 \verse Vocavitque Moyses Iosue et dixit ei coram omni Israel: “ Confortare et esto robustus; tu enim introduces populum istum in terram, quam daturum se patribus eorum iuravit Dominus, et tu eam sorte divides eis. 
\verse Et Dominus, qui ductor tuus est, ipse erit tecum, non dimittet nec derelinquet te; noli timere nec paveas ”.
 \verse Et scripsit Moyses legem hanc et tradidit eam sacerdotibus filiis Levi, qui portabant arcam foederis Domini, et cunctis senioribus Israel; 
\verse praecepitque eis dicens: “ Post septem annos, anno remissionis, in sollemnitate Tabernaculorum, 
\verse convenientibus cunctis ex Israel, ut appareant in conspectu Domini Dei tui in loco, quem elegerit, leges verba legis huius coram omni Israel, audientibus eis; 
\verse congrega populum tam viros quam mulieres, parvulos et advenas, qui sunt intra portas tuas, ut audientes discant et timeant Dominum Deum vestrum et custodiant impleantque omnes sermones legis huius; 
 \verse filii quoque eorum, qui nunc ignorant, audiant et discant timere Dominum Deum vestrum cunctis diebus, quibus versamini in terra, ad quam vos, Iordane transmisso, pergitis obtinendam ”.
 \verse Et ait Dominus ad Moysen: “ Ecce prope sunt dies mortis tuae; voca Iosue, et state in tabernaculo conventus, ut praecipiam ei ”. Abierunt ergo Moyses et Iosue et steterunt in tabernaculo conventus; 
\verse apparuitque Dominus ibi in columna nubis, quae stetit in introitu tabernaculi.
 \verse Dixitque Dominus ad Moysen: “ Ecce tu dormies cum patribus tuis, et populus iste consurgens fornicabitur post deos alienos terrae, ad quam ingredietur; ibi derelinquet me et irritum faciet foedus, quod pepigi cum eo. 
\verse Et irascetur furor meus contra eum in die illo, et derelinquam eos et abscondam faciem meam ab eis, et erit in devorationem; invenient eum mala multa et afflictiones, ita ut dicat in illo die: “Vere, quia non est Deus mecum, invenerunt me haec mala”. 
\verse Ego autem abscondam et celabo faciem meam in die illo, propter omnia mala, quae fecit, quia secutus est deos alienos.
 \verse Nunc itaque scribite vobis canticum istud, et doce filios Israel, ut memoriter teneant et ore decantent, ut sit mihi carmen istud pro testimonio inter filios Israel. 
\verse Introducam enim eum in terram, pro qua iuravi patribus eius, lacte et melle manantem. Cumque comederit et saturatus crassusque fuerit, avertetur ad deos alienos, et servient eis detrahentque mihi et irritum facient pactum meum. 
\verse Postquam invenerint eum mala multa et afflictiones, respondebit ei canticum istud pro testimonio, quod nulla delebit oblivio ex ore seminis sui; scio enim cogitationes eius, quae facit hodie, antequam introducam eum in terram, quam ei pollicitus sum ”. 
\verse Scripsit ergo Moyses canticum istud in die illo et docuit filios Israel.
 \verse Praecepitque Dominus Iosue filio Nun et ait: “ Confortare et esto robustus; tu enim introduces filios Israel in terram, quam eis pollicitus sum, et ego ero tecum ”.
 \verse Postquam ergo scripsit Moyses verba legis huius in volumine atque complevit, 
\verse praecepit Levitis, qui portabant arcam foederis Domini, dicens: 
\verse “ Tollite librum legis istum et ponite eum in latere arcae foederis Domini Dei vestri, ut sit ibi contra te in testimonium. 
\verse Ego enim scio contentionem tuam et cervicem tuam durissimam. Adhuc vivente me vobiscum, semper contentiose egistis contra Dominum; quanto magis cum mortuus fuero?
 \verse Congregate ad me omnes maiores natu per tribus vestras atque praefectos vestros, et loquar audientibus eis sermones istos et invocabo contra eos caelum et terram. 
\verse Novi enim quod post mortem meam inique agetis et declinabitis de via, quam praecepi vobis, et occurrent vobis mala in extremo tempore, quando feceritis malum in conspectu Domini, ut irritetis eum per opera manuum vestrarum ”. 
\verse Locutus est ergo Moyses, audiente universo coetu Israel, verba carminis huius et ad finem usque complevit:
 
\begin{biblechapter}
\verse “ Audite, caeli, quae loquor; audiat terra verba oris mei! 
\verse Stillet ut pluvia doctrina mea, fluat ut roseloquium meum
 quasi imber super herbam
 et quasi stillae super gramina.
 \verse Quia nomen Domini invocabo:
 date magnificentiam Deo nostro!
 \verse Petra, perfecta sunt opera eius,
 quia omnes viae eius iustitia.
 Deus fidelis et absque ulla iniquitate,
 iustus et rectus.
 \verse Peccaverunt ei non filii eius in sordibus suis,
 generatio prava atque perversa.
 \verse Haeccine redditis Domino,
 popule stulte et insipiens?
 Numquid non ipse est pater tuus, qui possedit te,
 ipse fecit et stabilivit te?
 \verse Memento dierum antiquorum,
 cogita generationes singulas;
 interroga patrem tuum, et annuntiabit tibi,
 maiores tuos, et dicent tibi.
 \verse Quando dividebat Altissimus gentes,
 quando separabat filios Adam,
 constituit terminos populorum
 iuxta numerum filiorum Israel;
 \verse pars autem Domini populus eius,
 Iacob funiculus hereditatis eius.
 \verse Invenit eum in terra deserta,
 in loco horroris et ululatu solitudinis;
 circumdedit eum et attendit
 et custodivit quasi pupillam oculi sui.
 \verse Sicut aquila provocans ad volandum pullos suos
 et super eos volitans expandit alas suas
 et assumpsit eum
 atque portavit super pennas suas.
 \verse Dominus solus dux eius fuit,
 et non erat cum eo deus alienus.
 \verse Constituit eum super excelsam terram,
 ut comederet fructus agrorum,
 ut sugeret mel de petra
 oleumque de saxo durissimo,
 \verse butyrum de armento et lac de ovibus,
 cum adipe agnorum et arietum
 filiorum Basan et hircorum,
 cum medulla tritici,
 et sanguinem uvae biberet meracissimum.
 \verse Incrassatus est dilectus et recalcitravit;
 incrassatus, impinguatus, dilatatus dereliquit Deum factorem suum
 et recessit a Petra salutari suo.
 \verse Provocaverunt eum in diis alienis
 et in abominationibus ad iracundiam concitaverunt.
 \verse Immolaverunt daemonibus et non Deo,
 diis, quos ignorabant;
 novi recentesque venerunt,
 quos non coluerunt patres vestri.
 \verse Petram, quae te genuit, dereliquisti,
 et oblitus es Domini creatoris tui.
 \verse Vidit Dominus et sprevit,
 quia provocaverunt eum filii sui et filiae.
 \verse Et ait: “Abscondam faciem meam ab eis
 et considerabo novissima eorum;
 generatio enim perversa est,
 et infideles filii.
 \verse Ipsi me provocaverunt in eo, qui non erat Deus,
 et irritaverunt in vanitatibus suis;
 et ego provocabo eos in eo, qui non est populus,
 et in gente stulta irritabo illos.
 \verse Ignis succensus est in furore meo
 et ardebit usque ad inferni profundissima;
 devorabitque terram cum germine suo
 et montium fundamenta comburet. 
\verse Congregabo super eos mala
 et sagittas meas complebo in eis.
 \verse Consumentur fame et devorabuntur febri
 et peste amarissima;
 dentes bestiarum immittam in eos, cum veneno serpentium in pulvere. 
\verse Foris vastabit eos gladius,
 et intus pavor:
 iuvenem simul ac virginem,
 lactantem cum homine sene.
 \verse Dixi: Disperdam eos,
 cessare faciam ex hominibus memoriam eorum!,
 \verse sed arrogantiam inimicorum timui,
 ne superbirent hostes eorum
 et dicerent: 'Manus nostra excelsa, et non Dominus fecit haec omnia!'. 
\verse Gens enim absque consilio est
 et sine prudentia.
 \verse Utinam saperent et intellegerent haec
 ac novissima sua providerent!
 \verse Quomodo persequatur unus mille,
 et duo fugent decem milia?
 Nonne ideo, quia Petra eorum vendidit eos,
 et Dominus tradidit illos?”.
 \verse Non enim est petra eorum ut Petra nostra,
 et inimici nostri sunt iudices.
 \verse Vere de vinea Sodomorum vinea eorum
 et de suburbanis Gomorrae;
 uva eorum uva fellis
 et botri amarissimi;
 \verse fel draconum vinum eorum
 et venenum aspidum insanabile.
 \verse Nonne haec condita sunt apud me
 et signata in thesauris meis?
 \verse Mea est ultio, et ego retribuam in tempore,
 in quo labetur pes eorum!
 Iuxta est dies perditionis,
 et adesse festinat sors eorum.
 \verse Iudicabit Dominus populum suum
 et in servis suis miserebitur;
 videbit quod infirmata sit manus,
 et defecerint clausi ac liberati.
 \verse Et dicet: “Ubi sunt dii eorum,
 petra, in qua habebant fiduciam,
 \verse de quorum victimis comedebant adipes
 et bibebant vinum libaminum?
 Surgant et opitulentur vobis
 et in necessitate vos protegant!
 \verse Videte nunc quod ego sim solus,
 et non sit Deus praeter me.
 Ego occidam et ego vivere faciam;
 percutiam et ego sanabo;
 et non est qui de manu mea possit eruere.
 \verse Levabo ad caelum manum meam
 et dicam: Vivo ego in aeternum!
 \verse Si acuero ut fulgur gladium meum,
 et arripuerit iudicium manus mea,
 reddam ultionem hostibus meis
 et his, qui oderunt me, retribuam.
 \verse Inebriabo sagittas meas sanguine,
 et gladius meus devorabit carnes:
 de cruore occisorum et captivorum,
 de capite ducum inimici!”.
 \verse Laudate, gentes, populum eius,
 quia sanguinem servorum suorum ulciscetur
 et vindictam retribuet in hostes suos
 et propitius erit terrae populi sui ”.
 \verse Venit ergo Moyses et locutus est omnia verba cantici huius in auribus populi, ipse et Iosue filius Nun; 
\verse complevitque omnes sermones istos loquens ad universum Israel. 
\verse Et dixit ad eos: “ Ponite corda vestra in omnia verba, quae ego testificor vobis hodie, ut mandetis ea filiis vestris custodire et facere et implere universa verba legis huius; 
\verse quia verbum non incassum vobis, sed est vita vestra: et in verbo hoc longo perseverabitis tempore in terra, ad quam, Iordane transmisso, ingredimini possidendam ”.
 \verse Locutusque est Dominus ad Moysen in eadem die dicens: 
\verse “ Ascende in montem istum Abarim, in montem Nabo, qui est in terra Moab contra Iericho, et vide terram Chanaan, quam ego tradam filiis Israel obtinendam. 
\verse Et morere in monte, quem conscendens iungeris populo tuo, sicut mortuus est Aaron frater tuus in monte Hor et appositus populo suo. 
\verse Quia praevaricati estis contra me in medio filiorum Israel ad aquas Meribathcades deserti Sin, quia non sanctificastis me inter filios Israel. 
\verse E contra videbis terram et non ingredieris in eam, quam ego dabo filiis Israel ”.
 
\begin{biblechapter}
\verse Haec est benedictio, qua benedixit Moyses homo Dei filiis Israel ante mortem suam. 
 \verse Et ait:
 “ Dominus de Sinai venit
 et de Seir ortus est eis;
 apparuit de monte Pharan
 et venit in Meribathcades
 de meridie eius in Asedoth.
 \verse Vere diligit populos;
 omnes sancti eius in manu illius sunt;
 et, qui appropinquant pedibus tuis,
 accipient de doctrina tua.
 \verse Legem praecepit nobis Moyses,
 hereditatem multitudinis Iacob.
 \verse Et factus est apud dilectum rex,
 congregatis principibus populi
 cum tribubus Israel ”.
 \verse “ Vivat Ruben et non moriatur
 et sit parvus in numero ”.
 \verse Haec est Iudae benedictio:
 “ Audi, Domine, vocem Iudae
 et ad populum suum introduc eum.
 Manus eius pugnabunt pro eo,
 et adiutor illius contra adversarios eius eris ”.
 \verse De Levi quoque ait:
 “ Tummim et Urim tui
 viro sancto tuo,
 quem probasti in Massa
 et cum quo litigasti ad aquas Meriba.
 \verse Qui dixit de patre suo et matre sua:
 “Nescio vos”;
 et fratres suos ignoravit
 et filios suos nescivit.
 Quia custodierunt eloquium tuum
 et pactum tuum servaverunt.
 \verse Docebunt iudicia tua Iacob
 et legem tuam Israel;
 ponent thymiama in naribus tuis
 et holocaustum super altare tuum.
 \verse Benedic, Domine, fortitudini eius
 et opera manuum illius suscipe.
 Percute lumbos inimicorum eius;
 et, qui oderunt eum, non consurgant ”.
 \verse De Beniamin ait:
 “ Amantissimus Domini
 habitabit confidenter in eo;
 Altissimus proteget eum tota die
 et inter umeros illius requiescet ”.
 \verse De Ioseph quoque ait:
 “ Benedicta a Domino terra eius:
 donis caeli, rore
 atque abysso subiacente,
 \verse fructibus solis
 et donis mensium,
 \verse primitiis antiquorum montium
 et donis collium aeternorum,
 \verse frugibus terrae et plenitudine eius.
 Benedictio illius, qui apparuit in rubo,
 veniat super caput Ioseph
 et super verticem nazaraei inter fratres suos;
 \verse quasi primogeniti tauri pulchritudo eius,
 cornua unicornis cornua illius,
 in ipsis ventilabit gentes
 usque ad terminos terrae.
 Hae sunt multitudines Ephraim,
 et hae milia Manasse ”.
 \verse De Zabulon ait:
 “ Laetare, Zabulon, in exitu tuo,
 et Issachar, in tabernaculis tuis!
 \verse Populos ad montem vocabunt,
 ibi immolabunt victimas iustitiae.
 Qui inundationem maris, quasi lac, sugent
 et thesauros absconditos arenarum ”.
 \verse De Gad ait:
 “ Benedictus, qui dilatat Gad!
 Quasi leo requiescit
 dilaceratque brachium et verticem.
 \verse Et vidit primitias sibi,
 quia ibi pars ducis erat reposita;
 qui fuit cum principibus populi
 et fecit iustitiam Domini
 et iudicia sua cum Israel ”.
 \verse De Dan quoque ait:
 “ Dan catulus leonis
 prosiliet largiter de Basan ”.
 \verse De Nephthali dixit:
 “ Nephthali satiabatur beneplacito
 et plenus erit benedictione Domini:
 mare et meridiem possidebit ”.
 \verse De Aser quoque ait:
 “ Benedictus prae filiis Aser!
 Sit placens fratribus suis
 et tingat in oleo pedem suum.
 \verse Ferrum et aes serae tuae,
 sicut dies tui robur tuum ”.
 \verse “ Non est ut Deus Iesurun,
 qui ascendit super caelos ad auxilium tuum
 et in magnificentia sua super nubes.
 \verse Habitaculum Deus antiquus,
 et subter brachia sempiterna.
 Eiciet a facie tua inimicum
 dicetque: “Conterere!”.
 \verse Habitabit Israel confidenter,
 et fons Iacob solus;
 stillabunt in terra frumenti et vini,
 caelique rorem.
 \verse Beatus tu, Israel! Quis similis tui,
 popule, qui salvaris in Domino?
 Ipse est scutum auxilii tui
 et gladius gloriae tuae.
 Blandientur tibi inimici tui,
 et tu eorum altitudines calcabis ”.
 
\begin{biblechapter}
\verse Ascendit ergo Moyses de campestribus Moab super montem Nabo in verticem Phasga contra Iericho; ostenditque ei Dominus omnem terram Galaad usque Dan 
\verse et universum Nephthali terramque Ephraim et Manasse et omnem terram Iudae usque ad mare occidentale 
\verse et Nageb et latitudinem campi Iericho civitatis palmarum usque Segor. 
\verse Dixitque Dominus ad eum: “ Haec est terra, pro qua iuravi Abraham, Isaac et Iacob, dicens: Semini tuo dabo eam. Vidisti eam oculis tuis et non transibis ad illam ”.
 \verse Mortuusque est ibi Moyses servus Domini in terra Moab, iubente Domino. 
\verse Et sepelivit eum in valle in terra Moab contra Bethphegor; et non cognovit homo sepulcrum eius usque in praesentem diem. 
\verse Moyses centum et viginti annorum erat, quando mortuus est; non caligavit oculus eius, nec robur illius defecit. 
 \verse Fleveruntque eum filii Israel in campestribus Moab triginta diebus; et completi sunt dies planctus lugentium Moysen.
 \verse Iosue vero filius Nun repletus est spiritu sapientiae, quia Moyses posuit super eum manus suas; et oboedierunt ei filii Israel feceruntque, sicut praecepit Dominus Moysi.
 \verse Et non surrexit ultra propheta in Israel sicut Moyses, quem nosset Dominus facie ad faciem, 
\verse in omnibus signis atque portentis, quae misit per eum, ut faceret in terra Aegypti pharaoni et omnibus servis eius universaeque terrae illius, 
\verse et in cuncta manu robusta magnisque mirabilibus, quae fecit Moyses coram universo Israel.
\end{biblechapter}
