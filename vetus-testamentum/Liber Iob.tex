\biblebook{Liber Iob}

\begin{biblechapter}   
\verse Vir erat in terra Us nomine Iob, et erat vir ille simplex et rectus ac timens Deum et recedens a malo. 
\verse Natique sunt ei septem filii et tres filiae. 
\verse Et fuit possessio eius septem milia ovium et tria milia camelorum, quingenta quoque iuga boum et quingentae asinae ac familia multa nimis; eratque vir ille magnus inter omnes Orientales. 
\verse Et ibant filii eius et faciebant convivium per domos unusquisque in die suo; et mittentes vocabant tres sorores suas, ut comederent et biberent cum eis.  
\verse Cumque in orbem transissent dies convivii, mittebat ad eos Iob et sanctificabat illos; consurgensque diluculo offerebat holocausta pro singulis. Dicebat enim: “Ne forte peccaverint filii mei et benedixerint Deo in cordibus suis". Sic faciebat Iob cunctis diebus. 
\verse Quadam autem die, cum venissent filii Dei, ut assisterent coram Domino, affuit inter eos etiam Satan. 
\verse Cui dixit Dominus: “Unde venis?". Qui respondens ait: “Circuivi terram et perambulavi eam". 
\verse Dixitque Dominus ad eum: “Numquid considerasti servum meum Iob, quod non sit ei similis in terra, homo simplex et rectus ac timens Deum et recedens a malo?". 
\verse Cui respondens Satan ait: “Numquid Iob frustra timet Deum? 
\verse Nonne tu vallasti eum ac domum eius universamque substantiam per circuitum, operibus manuum eius benedixisti, et possessio eius crevit in terra? 
\verse Sed extende paululum manum tuam et tange cuncta, quae possidet, nisi in faciem benedixerit tibi". 
\verse Dixit ergo Dominus ad Satan: “Ecce, universa, quae habet, in manu tua sunt; tantum in eum ne extendas manum tuam". Egressusque est Satan a facie Domini. 
\verse Cum autem quadam die filii et filiae eius comederent et biberent vinum in domo fratris sui primogeniti, 
\verse nuntius venit ad Iob, qui diceret: “Boves arabant, et asinae pascebantur iuxta eos; 
\verse et irruerunt Sabaei tuleruntque eos et pueros percusserunt gladio, et evasi ego solus, ut nuntiarem tibi". 
\verse Cumque adhuc ille loqueretur, venit alter et dixit: “Ignis Dei cecidit e caelo et ussit oves puerosque consumpsit, et effugi ego solus, ut nuntiarem tibi". 
\verse Sed et illo adhuc loquente, venit alius et dixit: “Chaldaei fecerunt tres turmas et invaserunt camelos et tulerunt eos necnon et pueros percusserunt gladio, et ego fugi solus, ut nuntiarem tibi". 
\verse Adhuc loquebatur ille, et ecce alius intravit et dixit: “Filiis tuis et filiabus vescentibus et bibentibus vinum in domo fratris sui primogeniti, 
\verse repente ventus vehemens irruit a regione deserti et concussit quattuor angulos domus; quae corruens oppressit liberos tuos, et mortui sunt, et effugi ego solus, ut nuntiarem tibi". 
\verse Tunc surrexit Iob et scidit vestimenta sua et, tonso capite, corruens in terram adoravit 
\verse et dixit: “Nudus egressus sum de utero matris meae et nudus revertar illuc. Dominus dedit, Dominus abstulit; sicut Domino placuit, ita factum est: sit nomen Domini benedictum". 
\verse In omnibus his non peccavit Iob labiis suis neque stultum quid contra Deum locutus est. 
\end{biblechapter}

\begin{biblechapter}  
\verse Factum est autem, cum quadam die venissent filii Dei, ut starent coram Domino, venit quoque Satan inter eos, ut staret in conspectu eius. 
\verse Dixit Dominus ad Satan: “Unde venis?". Qui respondens ait: “Circuivi terram et perambulavi eam". 
\verse Et dixit Dominus ad Satan: “Numquid considerasti servum meum Iob, quod non sit ei similis in terra, vir simplex et rectus ac timens Deum et recedens a malo et adhuc retinens innocentiam? Tu autem commovisti me adversus eum, ut affligerem eum frustra". 
\verse Cui respondens Satan ait: “Pellem pro pelle et cuncta, quae habet, homo dabit pro anima sua. 
\verse Alioquin mitte manum tuam et tange os eius et carnem; et tunc videbis, si in faciem benedicet tibi". 
\verse Dixit ergo Dominus ad Satan: “Ecce, in manu tua est; verumtamen animam illius serva". 
\verse Egressus igitur Satan a facie Domini, percussit Iob ulcere pessimo a planta pedis usque ad verticem eius. 
\verse Qui testa saniem radebat, sedens in sterquilinio. 
\verse Dixit autem illi uxor sua: “Adhuctu permanes in simplicitate tua? Benedic Deo et morere". 
\verse Qui ait ad illam: “Quasi una de stultis mulieribus locuta es! Si bona suscepimus de manu Dei, mala quare non suscipiamus?". In omnibus his non peccavit Iob labiis suis. 
\verse Igitur, audientes tres amici Iob omne malum, quod accidisset ei, venerunt singuli de loco suo, Eliphaz Themanites et Baldad Suhites et Sophar Naamathites. Condixerant enim, ut pariter venientes visitarent eum et consolarentur. 
\verse Cumque elevassent procul oculos suos, non cognoverunt eum et exclamantes ploraverunt; scissisque vestibus, sparserunt pulverem super caput suum in caelum. 
\verse Et sederunt cum eo in terra septem diebus et septem noctibus, et nemo loquebatur ei verbum; videbant enim dolorem esse vehementem. 
\end{biblechapter}

\begin{biblechapter}  
\verse Post haec aperuit Iob os suum et maledixit diei suo 
\verse et locutus est: 
\verse “Pereat dies, in qua natus sum, et nox, in qua dictum est: “Conceptus est homo”. 
\verse Dies ille vertatur in tenebras; non requirat eum Deus desuper, et non illustretur lumine. 
\verse Obscurent eum tenebrae et umbra mortis; occupet eum caligo, et involvatur amaritudine. 
\verse Noctem illam tenebrosus turbo possideat; non computetur in diebus anni nec numeretur in mensibus. 
\verse Sit nox illa solitaria nec laude digna; 
\verse maledicant ei, qui maledicunt diei, qui parati sunt suscitare Leviathan. 
\verse Obtenebrentur stellae crepusculi eius; exspectet lucem, et non sit, nec videat palpebras aurorae, 
\verse quia non conclusit ostia ventris, qui portavit me, nec abstulit mala ab oculis meis. 
\verse Quare non in vulva mortuus sum? Egressus ex utero non statim perii? 
\verse Quare exceptus genibus? Cur lactatus uberibus? 
\verse Nunc enim dormiens silerem et somno meo requiescerem 
\verse cum regibus et consulibus terrae, qui aedificant sibi solitudines, 
\verse aut cum principibus, qui possident aurum et replent domos suas argento. 
\verse Aut sicut abortivum absconditum non subsisterem, vel qui concepti non viderunt lucem. 
\verse Ibi impii cessaverunt a tumultu, et ibi requieverunt fessi robore. 
\verse Et quondam vincti pariter sine molestia non audierunt vocem exactoris. 
\verse Parvus et magnus ibi sunt, et servus liber a domino suo. 
\verse Quare misero data est lux, et vita his, qui in amaritudine animae sunt? 
\verse Qui exspectant mortem, et non venit, et effodiunt quaerentes illam magis quam thesauros; 
\verse gaudentque vehementer et laetantur sepulcro. 
\verse Viro, cuius abscondita est via, et circumdedit eum Deus tenebris. 
\verse Antequam comedam, suspiro, et quasi inundantes aquae sic rugitus meus. 
\verse Quia timor, quem timebam, evenit mihi, et, quod verebar, accidit. 
\verse Non dissimulavi, non silui, non quievi, et venit super me indignatio". 
\end{biblechapter}

\begin{biblechapter}  
\verse Respondens autem Eliphaz Themanites dixit: 
\verse “Si coeperimus loqui tibi, forsitan moleste accipies; sed conceptum sermonem tenere quis poterit? 
\verse Ecce, docuisti multos et manus lassas roborasti; 
\verse vacillantes confirmaverunt sermones tui, et genua trementia confortasti. 
\verse Nunc autem venit super te plaga, et defecisti; tetigit te, et conturbatus es. 
\verse Nonne timor tuus est fiducia tua, spes tua est perfectio viarum tuarum? 
\verse Recordare, obsecro te, quis umquam innocens periit, aut quando recti deleti sunt? 
\verse quin potius vidi eos, qui operantur iniquitatem et seminant dolores et metunt eos, 
\verse flante Deo perisse, et spiritu irae eius esse consumptos. 
\verse Rugitus leonis et vox leaenae et dentes catulorum leonum contriti sunt. 
\verse Leo periit, eo quod non haberet praedam, et catuli leonis dissipati sunt. 
\verse Porro ad me furtive verbum delatum est, et suscepit auris mea sussurrum eius. 
\verse In horrore visionis nocturnae, quando solet sopor occupare homines, 
\verse pavor tenuit me et tremor, et omnia ossa mea perterrita sunt. 
\verse Et cum spiritus, me praesente, transiret, inhorruerunt pili carnis meae. 
\verse Stetit quidam, cuius non agnoscebam vultum, imago coram oculis meis, et vocem quasi aurae lenis audivi: 
\verse “Numquid homo Dei comparatione iustificabitur, aut factore suo purior erit vir?”. 
\verse Ecce, in servis suis fiduciam non habet et in angelis suis reperit pravitatem. 
\verse Quanto magis hi, qui habitant domos luteas, quorum fundamentum est in pulvere. Consumentur velut tinea! 
\verse De mane usque ad vesperam succidentur et, quia nullus intellegit, in aeternum peribunt. 
\verse Nonne evulsum est reliquum eorum ab eis? Morientur, et non in sapientia. 
\end{biblechapter}

\begin{biblechapter}  
\verse Voca ergo, si est qui tibi respondeat! Ad quem sanctorum converteris? 
\verse Vere stultum interficit iracundia, et fatuum occidit invidia. 
\verse Ego vidi stultum firma radice et maledixi sedi eius statim. 
\verse Longe fient filii eius a salute et conterentur in porta, et non erit qui eruat. 
\verse Cuius messem famelicus comedet, et ipsum rapiet armatus, et bibent sitientes divitias eius. 
\verse Quia non egreditur ex pulvere nequitia, et de humo non oritur dolor. 
\verse Sed homo generat laborem, et aves elevant volatum. 
\verse Quam ob rem ego deprecabor Dominum et ad Deum ponam eloquium meum, 
\verse qui facit magna et inscrutabilia et mirabilia absque numero; 
\verse qui dat pluviam super faciem terrae et irrigat aquis rura; 
\verse qui ponit humiles in sublime et maerentes erigit sospitate; 
\verse qui dissipat cogitationes malignorum, ne possint implere manus eorum, quod coeperant; 
\verse qui apprehendit sapientes in astutia eorum et consilium pravorum dissipat. 
\verse Per diem incurrent tenebras et, quasi in nocte, sic palpabunt in meridie. 
\verse Porro salvum faciet egenum a gladio oris eorum et de manu violenti pauperem; 
\verse et erit egeno spes, iniquitas autem contrahet os suum. 
\verse Beatus homo, qui corripitur a Deo; increpationem ergo Omnipotentis ne reprobes. 
\verse Quia ipse vulnerat et medetur, percutit, et manus eius sanabunt. 
\verse In sex tribulationibus liberabit te, et in septem non tanget te malum. 
\verse In fame eruet te de morte et in bello de manu gladii. 
\verse A flagello linguae absconderis et non timebis vastationem, cum venerit. 
\verse In vastitate et fame ridebis et bestias terrae non formidabis. 
\verse Sed cum lapidibus campi pactum tuum, et bestiae terrae pacificae erunt tibi. 
\verse Et scies quod pacem habeat tabernaculum tuum, et visitans habitationem tuam non falleris. 
\verse Scies quoque quoniam multiplex erit semen tuum, et progenies tua quasi herba terrae. 
\verse Ingredieris in abundantia sepulcrum, sicut infertur acervus tritici in tempore suo. 
\verse Ecce hoc, ut investigavimus, ita est; oboedi illi et tu sapias tibi". 
\end{biblechapter}

\begin{biblechapter}  
\verse Respondens autem Iob dixit: 
\verse “Utinam appenderetur aegritu do mea, et calamitatem meam assumerent in statera! 
\verse Nunc vero arena maris haec gravior apparet, inde verbis meis haesito. 
\verse Quia sagittae Omnipotentis in me sunt, quarum venenum ebibit spiritus meus; et terrores Dei militant contra me. 
\verse Numquid rugiet onager, cum habuerit herbam? Aut mugiet bos, cum ante praesepe plenum steterit? 
\verse Aut poterit comedi insulsum, quod non est sale conditum? Aut poterit gustari herba insulsa? 
\verse Quae prius nolebat tangere anima mea, nunc prae angustia cibi mei sunt. 
\verse Quis det, ut veniat petitio mea, et, quod exspecto, tribuat mihi Deus? 
\verse Utinam Deus me conterat; solvat manum suam et succidat me! 
\verse Et haec mihi sit consolatio, et exsultabo vel in pavore, qui non parcat, nec celabo sermones Sancti. 
\verse Quae est enim fortitudo mea, ut sustineam? Aut quis finis meus, ut patienter agam? 
\verse Num fortitudo lapidum, fortitudo mea? Num caro mea aenea est? 
\verse An non est auxilium mihi in me, et virtus quoque remota est a me? 
\verse Qui tollit ab amico suo misericordiam, timorem Omnipotentis derelinquit. 
\verse Fratres mei mentiti sunt me sicut alveus torrentium, qui evanescunt 
\verse nigrescentes glacie, cum ingruit super eos nix. 
\verse Tempore, quo diffluunt, arescunt et, ut incaluerit, solvuntur de loco suo. 
\verse Deflectunt viatorum turmae de viis suis, ascendentes per desertum pereunt. 
\verse Commeatus Thema consideraverunt, viatores Saba speraverunt in eis. 
\verse Confusi sunt, quia speraverunt; venerunt eo usque, et pudore cooperti sunt. 
\verse Ita nunc vos facti estis mihi; videntes plagam meam, timetis. 
\verse Numquid dixi: Afferte mihi et de substantia vestra donate mihi? 
\verse vel: Liberate me de manu hostis et de manu robustorum eruite me? 
\verse Docete me, et ego tacebo, et, si quid forte ignoravi, instruite me. 
\verse Quare detraxistis sermonibus veritatis, cum e vobis nullus sit, qui possit arguere me? 
\verse Ad increpandum tantum eloquia concinnatis, sed in ventum verba desperati. 
\verse Super pupillum irruitis et subvertere nitimini amicum vestrum. 
\verse Nunc, quaeso, convertimini ad me, et in faciem vestram non mentiar. 
\verse Revertite! Nulla erit improbitas. Revertite! Adhuc praesens adest iustitia mea. 
\verse Estne in lingua mea improbitas? An palatum meum non discernit nequitiam? 
\end{biblechapter}

\begin{biblechapter}  
\verse Nonne militia est vita hominis super terram, et sicut dies mercennarii dies eius? 
\verse Sicut servus desiderat umbram, et sicut mercennarius praestolatur mercedem suam, 
\verse sic et ego habui menses vacuos et noctes laboriosas enumeravi mihi. 
\verse Si dormiero, dicam: Quando consurgam? Et rursum exspectabo vesperam et replebor doloribus usque crepusculum. 
\verse Induta est caro mea putredine et sordibus pulveris; cutis mea scinditur et diffluit. 
\verse Dies mei velocius transierunt quam navicula texentis et consumpti sunt deficiente filo. 
\verse Memento quia ventus est vita mea, et non revertetur oculus meus, ut videat bona. 
\verse Nec aspiciet me visus hominis; oculi tui in me, et non subsistam. 
\verse Sicut consumitur nubes et pertransit, sic, qui descenderit ad inferos, non ascendet 
\verse nec revertetur ultra in domum suam, neque cognoscet eum amplius locus eius. 
\verse Quapropter et ego non parcam ori meo; loquar in tribulatione spiritus mei, confabulabor cum amaritudine animae meae. 
\verse Numquid mare ego sum aut cetus, quia posuisti super me custodiam? 
\verse Si dixero: Consolabitur me lectulus meus, et assumet stratum meum querelam meam, 
\verse terrebis me per somnia et per visiones horrore concuties. 
\verse Quam ob rem eligit suspendium anima mea, et mortem ossa mea. 
\verse Desperavi; nequaquam ultra iam vivam. Parce mihi, nihil enim sunt dies mei. 
\verse Quid est homo, quia magnificas eum? Aut quid apponis erga eum cor tuum? 
\verse Visitas eum diluculo et singulis momentis probas illum. 
\verse Usquequo non avertes oculos a me? Nec dimittis me, ut glutiam salivam meam? 
\verse Peccavi; quid faciam tibi, o custos hominum? Quare posuisti me contrarium tibi, et factus sum mihimetipsi gravis? 
\verse Cur non tollis peccatum meum et quare non aufers iniquitatem meam? Ecce, nunc in pulvere dormiam; et, si mane me quaesieris, non subsistam!". 
\end{biblechapter}

\begin{biblechapter}  
\verse Respondens autem Baldad Suhites dixit: 
\verse “Usquequo loqueris talia, et spiritus vehemens sermones oris tui? 
\verse Numquid Deus supplantat iudicium, aut Omnipotens subvertit, quod iustum est? 
\verse Et si filii tui peccaverunt ei, et dimisit eos in manu iniquitatis suae, 
\verse tu tamen, si diluculo consurrexeris ad Deum et Omnipotentem fueris deprecatus, 
\verse si mundus et rectus incesseris, statim evigilabit ad te et pacatum reddet habitaculum iustitiae tuae; 
\verse in tantum ut, si priora tua fuerint parva, et novissima tua multiplicentur nimis. 
\verse Interroga enim generationem pristinam et diligenter investiga patrum memoriam. 
\verse Hesterni quippe sumus et ignoramus, quoniam sicut umbra dies nostri sunt super terram. 
\verse Nonne ipsi docebunt te, loquentur tibi et de corde suo proferent eloquia? 
\verse Numquid virere potest scirpus absque umore, aut crescere carectum sine aqua? 
\verse Cum adhuc sit in flore, nec carpatur manu, ante omnes herbas arescit. 
\verse Sic viae omnium, qui obliviscuntur Deum, et spes impii peribit. 
\verse Cuius spes filum tenue, et sicut tela aranearum fiducia eius. 
\verse Innitetur super domum suam et non stabit; fulciet eam et non consurget. 
\verse Umectus videtur, antequam veniat sol, et in horto suo germen eius egredietur. 
\verse Super acervum petrarum radices eius densabuntur, et inter lapides commorabitur. 
\verse Si absorbuerit eum de loco suo, negabit eum et dicet: “Non novi te”. 
\verse Haec est enim laetitia viae eius, ut rursum de terra alii germinentur. 
\verse Deus non proiciet simplicem nec porriget manum malignis, 
\verse donec impleatur risu os tuum, et labia tua iubilo. 
\verse Qui oderunt te, induentur confusione, et tabernaculum impiorum non subsistet". 
\end{biblechapter}

\begin{biblechapter}  
\verse Et respondens Iob ait: 
\verse “Vere scio quod ita sit, et quomodo iustificabitur homo compositus Deo? 
\verse Si voluerit contendere cum eo, non poterit ei respondere unum pro mille. 
\verse Sapiens corde est et fortis robore; quis restitit ei, et pacem habuit? 
\verse Qui transtulit montes, et nescierunt hi, quos subvertit in furore suo. 
\verse Qui commovet terram de loco suo, et columnae eius concutiuntur. 
\verse Qui praecipit soli, et non oritur, et stellas claudit quasi sub signaculo. 
\verse Qui extendit caelos solus et graditur super fluctus maris. 
\verse Qui facit Arcturum et Oriona et Hyadas et interiora austri. 
\verse Qui facit magna et incomprehensibilia et mirabilia, quorum non est numerus. 
\verse Si venerit ad me, non videbo eum; si abierit, non intellegam. 
\verse Si repente arripiet, quis eum impediet? Vel quis dicere potest: “Quid facis?”. 
\verse Deus non retinet iram suam, et sub eo curvantur auxilia Rahab. 
\verse Quantus ergo sum ego, ut respondeam ei et loquar delectis verbis cum eo? 
\verse Quia, etiamsi iustus essem, non responderem, sed meum iudicem deprecarer; 
\verse et, cum invocantem exaudierit me, non credam quod audierit vocem meam. 
\verse In turbine enim conteret me et multiplicabit vulnera mea etiam sine causa. 
\verse Non concedit requiescere spiritum meum et implet me amaritudinibus. 
\verse Si fortitudo quaeritur, robustissimus est; si iudicium, quis eum arcesserit? 
\verse Si iustificare me voluero, os meum condemnabit me; si innocentem ostendero, pravum me comprobabit. 
\verse Etiamsi simplex fuero, hoc ipsum ignorabit anima mea, et contemnam vitam meam. 
\verse Unum est, quod locutus sum: Et innocentem et impium ipse consumit. 
\verse Si subito flagellum occidat, de afflictione innocentium ridebit. 
\verse Terra data est in manus impii, vultum iudicum eius operit; quod si non ille est, quis ergo est? 
\verse Dies mei velociores fuerunt cursore: fugerunt et non viderunt bonum; 
\verse pertransierunt quasi naves arundineae, sicut aquila volans ad escam. 
\verse Cum dixero: Obliviscar maerorem meum, commutabo faciem meam et hilaris fiam, 
\verse vereor omnes dolores meos, sciens quod non iustificaveris me. 
\verse Si autem et sic impius sum, quare frustra laboravi? 
\verse Si lotus fuero quasi aquis nivis, et lixivo mundavero manus meas, 
\verse tamen sordibus intinges me, et abominabuntur me vestimenta mea. 
\verse Neque enim viro, qui similis mei est, respondebo; nec vir, quocum in iudicio contendam. 
\verse Non est qui utrumque valeat arguere et ponere manum suam in ambobus. 
\verse Auferat a me virgam suam, et pavor eius non me terreat. 
\verse Loquar et non timebo eum; quia sic non mecum ipse sum. 
\end{biblechapter}

\begin{biblechapter}  
\verse Taedet animam meam vitae meae; dimittam adversum me eloquium meum, loquar in amaritudine animae meae. 
\verse Dicam Deo: Noli me condemnare, indica mihi cur me ita iudices. 
\verse Numquid bonum tibi videtur, si opprimas me et calumnieris me, opus manuum tuarum, et super consilium impiorum arrideas? 
\verse Numquid oculi carnei tibi sunt, aut, sicut videt homo, et tu videbis? 
\verse Numquid sicut dies hominis dies tui, et anni tui sicut humana sunt tempora, 
\verse ut quaeras iniquitatem meam et peccatum meum scruteris, 
\verse cum scias quia nihil impium fecerim, et sit nemo, qui de manu tua possit eruere? 
\verse Manus tuae fecerunt me et plasmaverunt me totum in circuitu; et sic repente praecipitas me? 
\verse Memento, quaeso, quod sicut lutum feceris me et in pulverem reduces me. 
\verse Nonne sicut lac mulsisti me et sicut caseum me coagulasti? 
\verse Pelle et carnibus vestisti me; ossibus et nervis compegisti me. 
\verse Vitam et misericordiam tribuisti mihi, et visitatio tua custodivit spiritum meum. 
\verse Licet haec celes in corde tuo, tamen scio haec in animo tuo versari. 
\verse Si peccaverim, observas me et ab iniquitate mea mundum me esse non pateris. 
\verse Et si impius fuero, vae mihi est; et si iustus, non levabo caput, saturatus afflictione et miseria. 
\verse Si superbia extollar, quasi catulum leonis capies me et iterum mirabilem te exhibebis in me. 
\verse Instauras testes tuos contra me et multiplicas iram tuam adversum me, et poenae militant in me. 
\verse Quare de vulva eduxisti me? Qui utinam consumptus essem, ne oculus me videret! 
\verse Fuissem quasi non essem, de utero translatus ad tumulum. 
\verse Numquid non paucitas dierum meorum finietur brevi? Dimitte ergo me, ut refrigerem paululum dolorem meum, 
\verse antequam vadam, et non revertar, ad terram tenebrarum et umbrae mortis, 
\verse terram caliginis et tenebrarum, ubi umbra mortis et nullus ordo, sed sempiternus horror inhabitat". 
\end{biblechapter}

\begin{biblechapter}  
\verse Respondens autem Sophar Naamathites dixit: 
\verse “Numquid illi, qui multa loquitur, non et respondetur? Aut vir verbosus iustificabitur? 
\verse Vaniloquium tuum viros tacere faciet, et, cum ceteros irriseris, a nullo confutaberis? 
\verse Dixisti enim: “Purus est sermo meus, et mundus sum in conspectu tuo”. 
\verse Atque utinam Deus ipse loqueretur tecum et aperiret labia sua tibi, 
\verse ut ostenderet tibi secreta sapientiae et arcana consilia eius, et intellegeres quod multo minora quaerat a te, quam meretur iniquitas tua. 
\verse Forsitan vestigia Dei comprehendes et usque ad perfectum Omnipotentem reperies? 
\verse Excelsior caelo est, et quid facies? Profundior inferno, et quid cognosces? 
\verse Longior terra mensura eius et latior mari. 
\verse Si subverterit vel concluserit et coarctaverit, quis contradicet ei? 
\verse Ipse enim novit hominum vanitatem; et videns iniquitatem nonne considerat? 
\verse Sed et vir vacuus cordatus fit, et homo tamquam pullum onagri nascitur. 
\verse Tu autem, si cor tuum firmaveris et expanderis ad eum manus tuas, 
\verse si iniquitatem, quae est in manu tua, abstuleris a te, et non manserit in tabernaculo tuo iniustitia, 
\verse tunc levare poteris faciem tuam absque macula et eris stabilis et non timebis. 
\verse Miseriae quoque oblivisceris et quasi aquarum, quae praeterierunt, recordaberis. 
\verse Et quasi meridianus fulgor consurget tibi ad vesperam, et, cum te caligine tectum putaveris, orieris ut lucifer. 
\verse Et habebis fiduciam, proposita tibi spe, et defossus securus dormies. 
\verse Requiesces, et non erit qui te exterreat; et deprecabuntur faciem tuam plurimi. 
\verse Oculi autem impiorum deficient, et effugium peribit ab eis; et spes illorum exhalatio animae". 
\end{biblechapter}

\begin{biblechapter}  
\verse Respondens autem Iob dixit: 
\verse “Ergo vos estis soli homines, et vobiscum morietur sapientia. 
\verse Et mihi est cor sicut et vobis, nec inferior vestri sum; quis enim haec, quae nostis, ignorat? 
\verse Qui deridetur ab amico suo sicut ego, invocabit Deum, et exaudiet eum; deridetur enim iusti integritas. 
\verse Lampas contempta apud cogitationes eorum, qui securi sunt, parata iis, qui vacillant pede. 
\verse Tranquilla sunt tabernacula praedonum et secura iis, qui provocant Deum, iis, qui Deum tenent manu sua. 
\verse Nimirum interroga iumenta, et docebunt te, et volatilia caeli, et indicabunt tibi. 
\verse Loquere terrae, et docebit te; et narrabunt pisces maris. 
\verse Quis ignorat in omnibus his quod manus Domini hoc fecerit? 
\verse In cuius manu anima omnis viventis et spiritus universae carnis hominis. 
\verse Nonne auris verba diiudicat, et palatum cibum sibi gustat? 
\verse In senibus est sapientia, et in longaevis prudentia. 
\verse Apud ipsum est sapientia et fortitudo; ipse habet consilium et intellegentiam. 
\verse Si destruxerit, nemo est, qui aedificet; si incluserit hominem, nullus est, qui aperiat. 
\verse Si continuerit aquas, arescent; et, si emiserit eas, subvertent terram. 
\verse Apud ipsum est fortitudo et sapientia; ipse novit et decipientem et eum qui decipitur. 
\verse Inducit consiliarios spoliatos et iudices in stuporem. 
\verse Balteum regum dissolvit et praecingit fune renes eorum. 
\verse Inducit sacerdotes spoliatos et optimates supplantat, 
\verse commutans labium veracium et doctrinam senum auferens. 
\verse Effundit despectionem super principes et cingulum fortium relaxat. 
\verse Qui revelat profunda de tenebris et producit in lucem umbram mortis. 
\verse Qui multiplicat gentes et perdit eas et subversas in integrum restituit. 
\verse Qui immutat cor principum populi terrae et decipit eos et errare eos faciet per invium desertum. 
\verse Palpabunt quasi in tenebris et non in luce, et errare eos faciet quasi ebrios. 
\end{biblechapter}

\begin{biblechapter}  
\verse Ecce, omnia haec vidit oculus meus, et audivit auris mea, et intellexi singula. 
\verse Secundum scientiam vestram, et ego novi; nec inferior vestri sum. 
\verse Sed tamen ad Omnipotentem loquar et disputare cum Deo cupio; 
\verse vos autem ostendam fabricatores mendacii, medicos vanos vos omnes. 
\verse Atque utinam taceretis, ut sit vobis in sapientiam! 
\verse Audite ergo correptionem meam et contentiones labiorum meorum attendite. 
\verse Numquid pro Deo profertis mendacium et pro illo loquimini dolos? 
\verse Numquid faciem eius accipitis et pro Deo in iudicio contendere nitimini? 
\verse Aut bonum est quod vos excutiat? Aut, ut illuditur homini, illudetis ei? 
\verse Ipse vos arguet, cum in abscondito faciem accipitis. 
\verse Nonne maiestas eius turbabit vos, et terror eius irruet super vos? 
\verse Sententiae vestrae sunt proverbia cineris; thoraces lutei thoraces vestri. 
\verse Tacete paulisper, ut loquar ipse, et transeat super me quodcumque. 
\verse Quare sumam carnes meas dentibus meis et animam meam ponam in manibus meis? 
\verse Etiamsi occiderit me, in ipso sperabo; verumtamen vias meas in conspectu eius arguam. 
\verse Et hoc erit salus mea: non enim veniet in conspectu eius omnis impius. 
\verse Audite sermonem meum et explicationem meam percipite auribus vestris. 
\verse Ecce iudicium paravi; scio quod iustus inveniar. 
\verse Quis est qui contendat mecum? Tunc enim tacebo et consummabor. 
\verse Duo tantum ne facias mihi, et tunc a facie tua non abscondar: 
\verse Manum tuam longe fac a me, et formido tua non me terreat. 
\verse Voca me, et ego respondebo tibi; aut ipse loquar, et tu respondebis mihi. 
\verse Quantas habeo iniquitates et peccata? Scelera mea et delicta ostende mihi. 
\verse Cur faciem tuam abscondis et arbitraris me inimicum tuum? 
\verse Contra folium, quod vento rapitur, dure agis et stipulam siccam persequeris. 
\verse Scribis enim contra me amaritudines et occupatum me vis peccatis adulescentiae meae. 
\verse Posuisti in nervo pedem meum et observasti omnes semitas meas et vestigia pedum meorum considerasti. 
\verse Qui quasi uter consumendus sum, et quasi vestimentum, quod comeditur a tinea. 
\end{biblechapter}

\begin{biblechapter}  
\verse Homo natus de muliere, brevi vivens tempore, commotione satiatur. 
\verse Qui quasi flos egreditur et arescit et fugit velut umbra et non permanet. 
\verse Et dignum ducis super huiuscemodi aperire oculos tuos et adducere eum tecum in iudicium? 
\verse Quis potest facere mundum de immundo? Ne unus quidem! 
\verse Si statuti dies hominis sunt, et numerus mensium eius apud te est, et constituti sunt termini eius, quos non praeteribit, 
\verse averte oculos tuos ab eo, ut quiescat, donec solvat, sicut mercennarius, dies suos. 
\verse Nam lignum habet spem; si praecisum fuerit, rursum virescet, et rami eius non deficient. 
\verse Si senuerit in terra radix eius, et in pulvere emortuus fuerit truncus illius, 
\verse ad odorem aquae germinabit et faciet comam quasi novellae. 
\verse Homo vero cum mortuus fuerit et debilitatur, exspirat homo et, ubi, quaeso, est? 
\verse Recedent aquae de mari, et fluvius vacuefactus arescet; 
\verse sic homo, cum dormierit, non resurget: donec atteratur caelum, non evigilabit nec consurget de somno suo. 
\verse Quis mihi hoc tribuat, ut in inferno seponas me et abscondas me, donec pertranseat furor tuus, et constituas mihi tempus, in quo recorderis mei? 
\verse Putasne mortuus homo rursum vivat? Cunctis diebus, quibus nunc milito, exspectarem, donec veniat immutatio mea. 
\verse Vocares me, et ego responderem tibi; opus manuum tuarum requireres. 
\verse Tu quidem nunc gressus meos dinumerares, sed parceres peccatis meis. 
\verse Signares quasi in sacculo delicta mea, sed dealbares iniquitatem meam. 
\verse Mons cadens decidit, et saxum transfertur de loco suo; 
\verse lapides excavant aquae, et alluvione terra inundatur: et spem hominis perdes. 
\verse Praevales adversus eum, et in perpetuum transiet; immutas faciem eius et emittis eum. 
\verse Sive nobiles fuerint filii eius, non novit; sive ignobiles, non intellegit. 
\verse Attamen caro eius, dum vivet, dolet, et anima illius super semetipso luget". 
\end{biblechapter}

\begin{biblechapter}  
\verse Respondens autem Eliphaz Themanites dixit: 
\verse “Numquid sapiens respondebit sapientia ventosa et implebit vento urente stomachum suum? 
\verse Arguens verbis, quae nihil prosunt, et sententiis, quae nihil iuvant? 
\verse Tu autem pietatem dissolvis et detrahis meditationi coram Deo. 
\verse Docet enim iniquitas tua os tuum, et assumis linguam callidorum. 
\verse Condemnabit te os tuum et non ego, et labia tua respondebunt tibi. 
\verse Numquid primus homo tu natus es et ante colles formatus? 
\verse Numquid consilium Dei audisti et tibi attrahis sapientiam? 
\verse Quid nosti, quod nos ignoremus? Quid intellegis, quod nos nesciamus? 
\verse Et senes et antiqui sunt inter nos, multo vetustiores quam pater tuus. 
\verse Numquid parum tibi sunt consolationes Dei? Et verbum lene tecum factum? 
\verse Quid te elevat cor tuum, et cur attonitos habes oculos? 
\verse Quid vertis contra Deum spiritum tuum et profers de ore tuo huiuscemodi sermones? 
\verse Quid est homo, ut immaculatus sit, et ut iustus appareat natus de muliere? 
\verse Ecce, sanctis suis non fidit, et caeli non sunt mundi in conspectu eius; 
\verse quanto magis abominabilis et corruptus homo, qui bibit quasi aquam iniquitatem. 
\verse Ostendam tibi, audi me; quod vidi, narrabo tibi, 
\verse quod sapientes confitentur, et non celaverunt eos patres eorum: 
\verse quibus solis data est terra, et non transivit alienus per eos. 
\verse Cunctis diebus suis impius cruciatur, et numerus annorum incertus est tyranno. 
\verse Sonitus terroris semper in auribus illius, quasi, cum pax sit, vastator irruat in eum. 
\verse Non credit quod reverti possit de tenebris, cum sit destinatus gladio. 
\verse Cum se moverit ad quaerendum panem: “Ubinam?”, novit quod paratus sit in manu eius tenebrarum dies. 
\verse Terrebit eum tribulatio et angustia, vallabit eum sicut regem, qui praeparatur ad proelium. 
\verse Tetendit enim adversus Deum manum suam, et contra Omnipotentem roboratus est. 
\verse Cucurrit adversus eum erecto collo, spisso scuto armatus. 
\verse Operuit faciem eius crassitudo, et de lateribus eius arvina dependet. 
\verse Habitavit in civitatibus desolatis et in domibus desertis, quae in tumulos sunt redactae. 
\verse Non ditabitur, nec perseverabit substantia eius; nec mittet in terra radicem suam. 
\verse Non recedet de tenebris; ramos eius arefaciet flamma, et auferet ventus florem eius. 
\verse Ne credat vanitati errore deceptus, quia vanitas erit remuneratio eius. 
\verse Antequam dies eius impleantur, abscindentur, et ramus eius non virescet. 
\verse Laedetur quasi vinea in primo flore botrus eius, et quasi oliva proiciens florem suum. 
\verse Cangregatio enim impii sterilis, et ignis devorabit tabernacula eorum, qui munera libenter accipiunt. 
\verse Concepit dolorem et peperit iniquitatem, et venter eius praeparat dolos. 
\end{biblechapter}

\begin{biblechapter}  
\verse Respondens autem Iob dixit: 
\verse “Audivi frequenter talia! onsolatores molesti omnes vos estis. 
\verse Numquid habebunt finem verba ventosa, aut quid te exacerbat, ut respondeas? 
\verse Poteram et ego similia vestri loqui, si esset anima vestra pro anima mea! Concinnarem super vos sermones et moverem caput meum super vos. 
\verse Roborarem vos ore meo et motum labiorum meorum non cohiberem. 
\verse Si locutus fuero, non quiescet dolor meus et, si tacuero, non recedet a me; 
\verse nunc autem defatigavit me dolor meus, et tu vastasti omnem coetum meum. 
\verse Rugae meae testimonium dicunt contra me; et suscitatur falsiloquus adversus faciem meam contradicens mihi, 
\verse Ira eius discerpsit me et adversata est mihi, et infremuit contra me dentibus suis. Hostis meus acuit oculos suos in me. 
\verse Aperuerunt super me ora sua et exprobrantes percusserunt maxillam meam, simul conferti contra me. 
\verse Concludit me Deus apud iniquum et manibus impiorum me tradit. 
\verse Ego, ille quondam tranquillus, repente contritus sum. Tenuit cervicem meam, confregit me et posuit me sibi quasi in signum. 
\verse Circumdedit me lanceis suis, scidit lumbos meos, non pepercit et effudit in terra iecur meum. 
\verse Dirupit me rumpens et diruens, irruit in me quasi gigas. 
\verse Saccum consui super cutem meam et dimisi in terram cornu meum. 
\verse Facies mea rubuit a fletu, et palpebrae meae caligaverunt; 
\verse attamen absque iniquitate manus meae, cum haberem mundas preces. 
\verse Terra, ne operias sanguinem meum, neque inveniat in te locum latendi clamor meus. 
\verse Ecce enim in caelo testis meus, et conscius meus in excelsis. 
\verse Interpretes mei sunt cogitationes meae: ad Deum stillat oculus meus. 
\verse Atque utinam sic iudicaretur vir cum Deo, sicut iudicatur filius hominis cum collega suo. 
\verse Ecce enim breves anni transeunt, et semitam, per quam non revertar, ambulo. 
\end{biblechapter}

\begin{biblechapter}  
\verse Spiritus meus attenuatus est, dies mei exstincti, et solum mihi superest sepulcrum. 
\verse Nonne irrisiones circumdant me, et in amaritudinibus moratur oculus meus? 
\verse Pone pignus pro me iuxta te; et quis umquam spondens percutiet manum meam? 
\verse Cor eorum longe fecisti a disciplina; propterea non exaltabuntur. 
\verse Praedam pollicetur sociis, sed oculi filiorum eius deficient. 
\verse Posuit me quasi in proverbium vulgi et conspuendum in faciem. 
\verse Caligavit ab indignatione oculus meus, et membra mea quasi in umbram redacta sunt. 
\verse Stupebunt iusti super hoc, et innocens contra impium excitabitur. 
\verse Et tenebit iustus viam suam, et mundus manibus addet fortitudinem. 
\verse Igitur omnes vos convertimini et venite, et non inveniam in vobis ullum sapientem. 
\verse Dies mei transierunt, cogitationes meae dissipatae sunt et desideria cordis mei. 
\verse Noctem verterunt in diem; et rursum post tenebras properat lux. 
\verse Si sustinuero, infernus domus mea est; et in tenebris stravi lectulum meum. 
\verse Putredini dixi: Pater meus es!; Mater mea et soror mea! vermibus. 
\verse Ubi est ergo nunc praestolatio mea, et patientiam meam quis considerat? 
\verse In profundissimum infernum descendent omnia mea; simul in pulvere erit requies mihi?". 
\end{biblechapter}

\begin{biblechapter}  
\verse Respondens autem Baldad Suhites dixit: 
\verse “Usque ad quem finem verba iactabitis? Intellegite prius, et sic loquamur. 
\verse Quare reputati sumus ut iumenta et sorduimus coram vobis? 
\verse Qui perdis animam tuam in furore tuo, numquid propter te derelinquetur terra, et transferentur rupes de loco suo? 
\verse Etenim lux impii exstinguetur, nec splendebit flamma ignis eius. 
\verse Lux obtenebrescet in tabernaculo illius, et lucerna, quae super eum est, exstinguetur. 
\verse Arctabuntur gressus virtutis eius, et praecipitabit eum consilium suum. 
\verse Immissi sunt in rete pedes eius, et in reticulo ambulat. 
\verse Tenet plantam illius laqueus, et firmatur super eum tendiculum. 
\verse Abscondita est in terra pedica eius, et decipula illius super semitam. 
\verse Undique terrent eum formidines et involvunt pedes eius. 
\verse Attenuatur fame robur eius, et pernicies parata costis illius. 
\verse Devorat partes cutis eius, consumat membra illius primogenitus mortis. 
\verse Avellitur de tabernaculo suo fiducia eius, et urges eum ad regem formidinum. 
\verse Habitas in tabernaculo, quod iam non est ei; aspergitur in habitatione eius sulphur. 
\verse Deorsum radices eius siccantur, sursum autem atteruntur rami eius. 
\verse Memoria illius periit de terra, et non celebrabitur nomen eius in plateis. 
\verse Expellent eum de luce in tenebras et de orbe transferent eum. 
\verse Non erit semen eius neque progenies in populo suo, nec ullae reliquiae in commoratione eius. 
\verse In die eius stupebunt novissimi, et primos invadet horror. 
\verse Haec sunt ergo tabernacula iniqui; et iste locus eius, qui ignorat Deum". 
\end{biblechapter}

\begin{biblechapter}  
\verse Respondens autem Iob dixit: 
\verse “Usquequo affligitis animam meam et atteritis me sermonibus? 
\verse En decies obiurgatis me et non erubescitis opprimentes me. 
\verse Nempe, etsi erravi, mecum erit error meus. 
\verse Si vos contra me erigimini et arguitis me opprobriis meis, 
\verse saltem nunc intellegite quia Deus non aequo iudicio afflixerit me et rete suo me cinxerit. 
\verse Etsi clamo: Vim patior!, non exaudior; si vociferor, non est qui iudicet. 
\verse Semitam meam circumsaepsit, et transire non possum; et in calle meo tenebras posuit. 
\verse Spoliavit me gloria mea et abstulit coronam de capite meo. 
\verse Destruxit me undique, et pereo, et evellit quasi arborem spem meam. 
\verse Iratus est contra me furor eius, et sic me habuit quasi hostem suum. 
\verse Simul venerunt turmae eius et fecerunt sibi viam adversus me et obsederunt in gyro tabernaculum meum. 
\verse Fratres meos longe fecit a me, et noti mei quasi alieni recesserunt a me. 
\verse Dereliquerunt me propinqui mei, et, qui me noverant, obliti sunt mei. 
\verse Inquilini domus meae et ancillae meae sicut alienum habuerunt me, et quasi peregrinus fui in oculis eorum. 
\verse Servum meum vocavi, et non respondit; ore proprio deprecabar illum. 
\verse Halitum meum exhorruit uxor mea, et fetui filiis uteri mei. 
\verse Vel infantes despiciebant me et, cum surgerem, detrahebant mihi. 
\verse Abominati sunt me quondam consiliarii mei; et, quem maxime diligebam, aversatus est me. 
\verse Pelli meae, consumptis carnibus, adhaesit os meum, et evanuit cutis mea circa dentes meos. 
\verse Miseremini mei, miseremini mei, saltem vos, amici mei, quia manus Domini tetigit me. 
\verse Quare persequimini me sicut Deus et carnibus meis non saturamini? 
\verse Quis mihi tribuat, ut scribantur sermones mei? Quis mihi det, ut exarentur in libro 
\verse stilo ferreo et plumbeo, in aeternum sculpantur in silice? 
\verse Scio enim quod redemptor meus vivit et in novissimo super pulvere stabit; 
\verse et post pellem meam hanc, quam abstraxerunt, et de carne mea videbo Deum. 
\verse Quem visurus sum ego ipse, et oculi mei conspecturi sunt, et non alienum. Consumpti sunt renes mei in sinu meo. 
\verse Si ergo nunc dicitis: “Quomodo persequemur eum et radicem verbi inveniemus contra eum?”, 
\verse timete a facie gladii, quoniam ultor iniquitatum gladius est; et scitote esse iudicium". 
\end{biblechapter}

\begin{biblechapter}  
\verse Respondens autem Sophar Naamathites dixit: 
\verse “Idcirco cogitationes meae reducunt me, eo quod intellectus effulsit in me. 
\verse Doctrinam, qua me arguis, audiam, at spiritus intellegentiae meae respondebit mihi. 
\verse Scisne hoc a principio, ex quo positus est homo super terram, 
\verse quod exsultatio iniquorum brevis sit, et gaudium impiorum ad instar puncti? 
\verse si ascenderit usque ad caelum superbia eius, et caput eius nubes tetigerit, 
\verse quasi sterquilinium in finem perdetur, et, qui eum viderant, dicent: “Ubi est?”. 
\verse Velut somnium avolans non invenietur, transiet sicut visio nocturna. 
\verse Oculus, qui eum viderat, non videbit, neque ultra intuebitur eum locus suus. 
\verse Filii eius satagent complacere pauperibus, et manus illius reddent ei possessionem suam. 
\verse Ossa eius, quae implebantur adulescentia, cum eo in pulvere dormient. 
\verse Cum enim dulce fuerit in ore eius malum, abscondet illud sub lingua sua. 
\verse Parcet illi et non derelinquet illud et celabit in gutture suo. 
\verse Panis eius in visceribus illius vertetur in fel aspidum intrinsecus. 
\verse Divitias, quas devoravit, evomet, et de ventre illius extrahet eas Deus. 
\verse Venenum aspidum sugebat, et occidet eum lingua viperae. 
\verse Non videat rivulos olei, torrentes mellis et butyri. 
\verse Restituet quaestum suum nec deglutiet, de opibus venditionum non laetabitur. 
\verse Quoniam confringens deseruit pauperes, domum rapuit et non aedificavit eam. 
\verse Nec est satiatus venter eius; et cum desideriis suis evadere non potuit. 
\verse Non fuerunt reliquiae de cibo eius, et propterea nihil permanebit de bonis eius. 
\verse Cum satiatus fuerit, arctabitur; et omnis dolor irruet super eum. 
\verse Impleat ventrem suum: emittet Deus in eum iram furoris sui et pluet super illum bellum suum. 
\verse Fugiet arma ferrea et irruet in arcum aereum. 
\verse Sagitta transverberabit corpus eius, et fulgur iecur eius; vadent et venient super eum horribilia. 
\verse Omnes tenebrae absconditae sunt in occultis eius, devorabit eum ignis, qui non succenditur; affligetur relictus in tabernaculo suo. 
\verse Revelabunt caeli iniquitatem eius, et terra consurget adversus eum. 
\verse Auferetur germen domus illius, detrahetur in die furoris Dei. 
\verse Haec est pars hominis impii a Deo, et hereditas verborum eius a Domino". 
\end{biblechapter}

\begin{biblechapter}  
\verse Respondens autem Iob dixit: 
\verse “Audite, quaeso, sermones meos, et sint haec consolationes vestrae. 
\verse Sustinete me, et ego loquar; et post verba mea ridebitis. 
\verse Numquid contra hominem disputatio mea est, ut merito non debeam impatiens fieri? 
\verse Attendite me et obstupescite et superponite digitum ori vestro. 
\verse Et ego, quando recordatus fuero, pertimesco, et concutit carnem meam tremor. 
\verse Quare ergo impii vivunt, senuerunt confortatique sunt divitiis? 
\verse Semen eorum permanet coram eis, et progenies eorum in conspectu eorum. 
\verse Domus eorum securae sunt et pacatae, et non est virga Dei super illos. 
\verse Bos eorum concepit et non abortivit, vacca peperit et non est privata fetu suo. 
\verse Egrediuntur quasi greges parvuli eorum, et infantes eorum exsultant lusibus. 
\verse Tenent tympanum et citharam et gaudent ad sonitum organi. 
\verse Ducunt in bonis dies suos et in puncto ad inferna descendunt. 
\verse Qui dixerant Deo: “Recede a nobis! Scientiam viarum tuarum nolumus. 
\verse Quis est Omnipotens, ut serviamus ei, et quid nobis prodest, si oraverimus illum?”. 
\verse Sint in manu eorum bona sua; consilium vero impiorum longe sit a me. 
\verse Quam saepe lucerna impiorum exstinguitur, et superveniet eis pernicies, et dolores dividet in furore suo? 
\verse Erunt sicut paleae ante faciem venti, et sicut favilla, quam turbo dispergit. 
\verse “Servabitne Deus filiis iniquitatem eius?”. Retribuat illi, ut sciat. 
\verse Videbunt oculi eius interfectionem suam, et de furore Omnipotentis bibet. 
\verse Quid enim ad eum pertinet de domo sua post se, et si numerus mensium eius recidetur? 
\verse Numquid Deum docebit quispiam scientiam, qui excelsos iudicat? 
\verse Iste moritur robustus et sanus, dives et felix; 
\verse viscera eius plena sunt adipe, et medullis ossa illius irrigantur. 
\verse Alius vero moritur in amaritudine animae absque ullis opibus; 
\verse et tamen simul in pulvere dormient, et vermes operient eos. 
\verse Certe novi cogitationes vestras et sententias contra me iniquas. 
\verse Dicitis enim: “Ubi est domus principis, et ubi tabernacula impiorum?”. 
\verse Nonne interrogastis quemlibet de viatoribus et signa eorum non agnovistis? 
\verse Quia in diem perditionis servatur malus et ad diem furoris abducetur. 
\verse Quis arguet coram eo viam eius, et, quae fecit, quis reddet illi? 
\verse Ipse ad sepulcra ducetur, et super tumulum vigilabunt. 
\verse Dulces erunt ei glebae vallis, et post se omnem hominem trahet et ante se innumerabiles. 
\verse Quomodo igitur consolamini me frustra, et responsionis vestrae restat perfidia?". 
\end{biblechapter}

\begin{biblechapter}  
\verse Respondens autem Eliphaz Themanites dixit: 
\verse “Numquid Deo prodesse potest homo, cum vix intellegens sibi ipse proderit? 
\verse Quid prodest Omnipotenti, si iustus fueris, aut quid ei confers, si immaculatam feceris viam tuam? 
\verse Numquid pro tua pietate arguet te et veniet tecum in iudicium? 
\verse Et non propter malitiam tuam plurimam et infinitas iniquitates tuas? 
\verse Sumpsisti enim pignori fratres tuos sine causa et nudos spoliasti vestibus. 
\verse Aquam lasso non dedisti et esurienti cohibuisti panem. 
\verse Numquid viro forti brachio erit terra, et acceptus sedebit in ea? 
\verse Viduas dimisisti vacuas et lacertos pupillorum comminuisti. 
\verse Propterea circumdatus es laqueis, et conturbat te subita formido. 
\verse Vel tenebras non vides, et impetus aquarum opprimit te. 
\verse “Nonne Deus excelsior caelo? Et inspice stellarum verticem: quam sublimis!”. 
\verse Et dicis: “Quid enim novit Deus et quasi per caliginem iudicat? 
\verse Nubes latibulum eius, nec nostra considerat; et circa orbem caeli perambulat”. 
\verse Numquid semitam saeculorum custodire cupis, quam calcaverunt viri iniqui? 
\verse Qui sublati ante tempus suum, et fluvius subvertit fundamentum eorum. 
\verse Qui dicebant Deo: “Recede a nobis!” et “Quid faciet Omnipotens nobis?”. 
\verse Cum ille implesset domos eorum bonis, quorum sententia procul erat ab eo. 
\verse Videbunt iusti et laetabuntur, et innocens subsannabit eos: 
\verse “Vere succisus est status eorum, et reliquias eorum devoravit ignis”. 
\verse Acquiesce igitur ei, et habeto pacem; et per haec habebis fructus optimos. 
\verse Suscipe ex ore illius legem et pone sermones eius in corde tuo. 
\verse Si reversus fueris ad Omnipotentem, aedificaberis et longe facies iniquitatem a tabernaculo tuo. 
\verse Comparabis tamquam terram aurum et tamquam glaream torrentis Ophir. 
\verse Eritque Omnipotens metallum tuum, et argentum coacervabitur tibi. 
\verse Tunc super Omnipotentem deliciis afflues et elevabis ad Deum faciem tuam. 
\verse Supplex rogabis eum, et exaudiet te, et vota tua reddes. 
\verse Decernes rem, et veniet tibi, et in viis tuis splendebit lumen. 
\verse Quia humiliat eum, qui loquitur superba, et demissus oculis ipse salvabitur. 
\verse Eripiet innocentem, eripietur autem in munditia manuum suarum". 
\end{biblechapter}

\begin{biblechapter}  
\verse Respondens autem Iob ait: 
\verse “Nunc quoque in amaritutudine est querela mea, et manus eius aggravata est super gemitum meum. 
\verse Quis mihi tribuat, ut cognoscam et inveniam illum et veniam usque ad solium eius? 
\verse Ponam coram eo iudicium et os meum replebo increpationibus, 
\verse ut sciam verba, quae mihi respondeat, et intellegam quid loquatur mihi. 
\verse Num multa fortitudine contendet mecum? Non! Ipse tantum audiat! 
\verse Tunc iustus disceptabit cum illo, et ego evaderem in perpetuo a iudice meo. 
\verse Si ad orientem iero, non apparet; si ad occidentem, non intellegam eum. 
\verse Si ad sinistram pergam, non apprehendam eum; si me vertam ad dexteram, non videbo illum. 
\verse Ipse vero scit viam meam, et, si probaverit me, quasi aurum egrediar. 
\verse Vestigia eius secutus est pes meus, viam eius custodivi et non declinavi ex ea. 
\verse A mandatis labiorum eius non recessi et in sinu meo abscondi verba oris eius. 
\verse Ipse enim solus est, et quis repellet eum? Et anima eius, quodcumque voluit, hoc fecit. 
\verse Cum expleverit in me voluntatem suam, et alia multa similia praesto sunt ei; 
\verse et idcirco a facie eius turbatus sum et considerans eum timore sollicitor. 
\verse Deus mollivit cor meum, et Omnipotens conturbavit me. 
\verse Non enim perii propter imminentes tenebras, nec faciem meam operuit caligo. 
\end{biblechapter}

\begin{biblechapter}  
\verse Cur ab Omnipotente non sunt abscondita tempora, qui autem noverunt eum, ignorant dies illius? 
\verse Alii terminos transtulerunt, diripuerunt greges et paverunt eos. 
\verse Asinum pupillorum abegerunt et abstulerunt pro pignore bovem viduae. 
\verse Subverterunt pauperum viam, et simul se occultare coacti sunt mansueti terrae. 
\verse Alii, quasi onagri in deserto, egrediuntur ad opus suum: vigilantes ad praedam in terra arida ad panem liberis. 
\verse Agrum non suum demetunt et vineam peccatoris vindemiant. 
\verse Nudi pernoctant sine indumento, nec est eis operimentum in frigore. 
\verse Imbre montium rigantur et non habentes refugium adhaerent rupibus. 
\verse Abripuerunt pupillum ab ubere et pauperem pignori sumpserunt; 
\verse nudi et incedentes absque vestitu et esurientes portant spicas. 
\verse Inter muros oleum expresserunt et calcatis torcularibus sitiunt. 
\verse De civitatibus morientes ingemuerunt, et anima vulneratorum clamavit, et Deus non ponit aurem ad precem. 
\verse Ipsi fuerunt rebelles lumini, nescierunt vias eius nec morati sunt in semitis eius. 
\verse Mane primo consurgit homicida, interficit egenum et pauperem; per noctem vero erit quasi fur. 
\verse Oculus adulteri observat caliginem dicens: “Non me videbit oculus”; et operiet vultum suum. 
\verse Perfodit in tenebris domos, interdiu sese abdiderunt et ignoraverunt lucem. 
\verse Si subito apparuerit aurora, arbitrantur umbram mortis, nam sunt assueti terroribus umbrae mortis. 
\verse “Levis est super faciem aquae; maledicta est pars eius in terra, nec est qui se dirigat ad vineas eius. 
\verse Siccitas et calor abstulerunt aquas nivium, et inferi eos, qui peccaverunt. 
\verse Sinus matris obliviscatur eius, dulcedo illius vermes fiant; non sit in recordatione, sed conteratur quasi lignum iniquitas. 
\verse Male egit cum sterili, quae non parit, et viduae bene non fecit. 
\verse Detraxit fortes in fortitudine sua et, cum steterit, ille non credet vitae suae. 
\verse Dedit ei locum securitatis, quo sustentetur; oculi autem eius sunt in viis illius. 
\verse Elevati sunt ad modicum et non subsistent, et humiliabuntur sicut omnia et auferentur et sicut summitates spicarum conterentur”. 
\verse Quod si non est ita, quis me potest arguere esse mentitum et ponere in nihilum verba mea?". 
\end{biblechapter}

\begin{biblechapter}  
\verse Respondens autem Baldad Suhites dixit: 
\verse “Potestas et terror apud eum est, qui facit pacem in sublimibus suis. 
\verse Numquid est numerus militum eius? Et super quem non surget lumen illius? 
\verse Numquid iustificari potest homo comparatus Deo, aut apparere mundus natus de muliere? 
\verse Ecce luna etiam non splendet, et stellae non sunt mundae in conspectu eius; 
\verse quanto magis homo putredo, et filius hominis vermis". 
\end{biblechapter}

\begin{biblechapter}  
\verse Respondens autem Iob dixit: 
\verse “Quomodo adiuvisti imbecillem? Et sustentas brachium eius, qui non est fortis? 
\verse Quod dedisti illi consilium, qui non habet sapientiam? Et prudentiam tuam ostendisti plurimam! 
\verse Quem docere voluisti? Et cuius est spiritus, qui egreditur ex te? 
\verse Ecce umbrae gemunt sub aquis, et qui habitant cum eis. 
\verse Nudus est infernus coram illo, et nullum est operimentum Perditioni. 
\verse Qui extendit aquilonem super vacuum et appendit terram super nihilum. 
\verse Qui ligat aquas in nubibus suis, ut non erumpant pariter deorsum. 
\verse Qui operit faciem solii sui expandens super illud nebulam suam. 
\verse Terminum circumdedit aquis, usque dum finiantur lux et tenebrae. 
\verse Columnae caeli contremiscunt et pavent ab increpatione eius. 
\verse In fortitudine sua terruit mare et prudentia sua percussit Rahab. 
\verse Spiritus eius serenavit caelos, et manus eius confodit colubrum fugientem. 
\verse Ecce haec sunt termini viarum eius; et, cum vix parvam stillam sermonis eius audierimus, quis poterit tonitruum magnitudinis illius intueri?". 
\end{biblechapter}

\begin{biblechapter}  
\verse Addidit quoque Iob assumens parabolam suam et dixit: 
\verse “Vivit Deus, qui abstulit ius meum, et Omnipotens, qui ad amaritudinem adduxit animam meam, 
\verse quia, donec superest halitus in me, et spiritus Dei in naribus meis, 
\verse non loquentur labia mea iniquitatem, nec lingua mea meditabitur mendacium! 
\verse Absit a me, ut iustos vos esse iudicem; donec exspirem, non recedam ab innocentia mea. 
\verse Iustificationem meam, quam coepi tenere, non deseram, neque enim reprehendit me cor meum in omni vita mea. 
\verse Sit ut impius inimicus meus, et adversarius meus quasi iniquus. 
\verse Quae est enim spes impii, cum secet, cum rapiat Deus animam eius? 
\verse Numquid Deus audiet clamorem eius, cum venerit super eum angustia? 
\verse Aut poterit in Omnipotente delectari et invocare Deum omni tempore? 
\verse Docebo vos manum Dei, quae Omnipotens habeat, nec abscondam. 
\verse Ecce vos omnes observastis, et quid sine causa vana loquimini? 
\verse Haec est pars hominis impii apud Deum, et hereditas violentorum, quam ab Omnipotente suscipient. 
\verse Si multiplicati fuerint filii eius, in gladio erunt, et nepotes eius non saturabuntur pane. 
\verse Qui reliqui fuerint ex eo, sepelientur in interitu, et viduae illius non plorabunt. 
\verse Si comportaverit quasi terram argentum et sicut lutum praeparaverit vestimenta, 
\verse praeparabit quidem, sed iustus vestietur illis, et argentum innocens dividet. 
\verse Aedificavit sicut aranea domum suam, et sicut custos fecit umbraculum. 
\verse Dives, cum dormierit, nihil secum auferet; aperiet oculos suos et nihil inveniet. 
\verse Apprehendet eum quasi aqua inopia, nocte opprimet eum tempestas. 
\verse Tollet eum ventus urens et auferet, et velut turbo rapiet eum de loco suo. 
\verse Et mittet super eum et non parcet; de manu eius fugiens fugiet. 
\verse Complodet super eum manus suas et sibilabit eum de loco suo. 
\end{biblechapter}

\begin{biblechapter}  
\verse Habet argentum venarum principia et auro locus est, in quo conflatur. 
\verse Ferrum de terra tollitur, et lapis solutus calore in aes vertitur. 
\verse Terminum posuit tenebris et universorum finem ipse scrutatur, lapidem quoque caliginis et umbrae. 
\verse Aperuit cuniculos gens peregrina, ipsique obliti sunt pedes, penduli haerent plus quam vir nutans. 
\verse Terra, de qua oriebatur panis, in profundo subversa est sicut per ignem. 
\verse Locus sapphiri lapides eius, et glebae illius aurum. 
\verse Semitam ignoravit avis rapax, nec intuitus est eam oculus vulturis. 
\verse Non calcaverunt eam filii superbiae, nec pertransivit per eam leaena. 
\verse Ad silicem extendit manum suam, subvertit a radicibus montes. 
\verse In petris canales excidit, et omne pretiosum vidit oculus eius. 
\verse Profunda quoque fluviorum scrutatus est et abscondita in lucem produxit. 
\verse Sapientia vero ubi invenitur? Et quis est locus intellegentiae? 
\verse Nescit homo structuram eius, nec invenitur in terra viventium. 
\verse Abyssus dicit: “Non est in me”; et mare loquitur: “Non est mecum”. 
\verse Non dabitur aurum obryzum pro ea, nec appendetur argentum in commutatione eius. 
\verse Non appendetur auro Ophir nec lapidi sardonycho pretiosissimo vel sapphiro. 
\verse Non adaequabitur ei aurum vel vitrum, nec commutabuntur pro ea vasa auri. 
\verse Corallia et crystallum non memorabuntur comparatione eius; et possessio sapientiae potior margaritis. 
\verse Non adaequabitur ei topazius de Aethiopia nec auro mundissimo componetur. 
\verse Unde ergo sapientia venit, et quis est locus intellegentiae? 
\verse Abscondita est ab oculis omnium viventium, volucres quoque caeli latet. 
\verse Perditio et mors dixerunt: “Auribus nostris audivimus famam eius”. 
\verse Deus intellegit viam eius, et ipse novit locum illius. 
\verse Ipse enim fines mundi intuetur et omnia, quae sub caelo sunt, respicit. 
\verse Qui fecit ventis pondus et aquas appendit in mensura, 
\verse quando ponebat pluviis legem et viam procellis sonantibus, 
\verse tunc vidit illam et enarravit et praeparavit et investigavit. 
\verse Et dixit homini: “Ecce timor Domini, ipsa est sapientia; et recedere a malo intellegentia”". 
\end{biblechapter}

\begin{biblechapter}  
\verse Addidit quoque Iob assumens parabolam suam et dixit: 
\verse “Quis mihi tribuat, ut sim iuxta menses pristinos, secundum dies, quibus Deus custodiebat me? 
\verse Quando splendebat lucerna eius super caput meum, et ad lumen eius ambulabam in tenebris. 
\verse Sicut fui in diebus adulescentiae meae, quando familiaris Deus erat in tabernaculo meo, 
\verse quando erat Omnipotens mecum, et in circuitu meo pueri mei, 
\verse quando lavabam pedes meos lacte, et petra fundebat mihi rivos olei. 
\verse Quando procedebam ad portam civitatis et in platea parabam cathedram mihi, 
\verse videbant me iuvenes et abscondebantur, et senes assurgentes stabant. 
\verse Principes cessabant loqui et digitum superponebant ori suo. 
\verse Vocem suam cohibebant duces, et lingua eorum palato suo adhaerebat. 
\verse Auris audiens beatificabat me, et oculus videns testimonium reddebat mihi, 
\verse eo quod liberassem pauperem vociferantem et pupillum, cui non esset adiutor. 
\verse Benedictio perituri super me veniebat, et cor viduae iubilare feci. 
\verse Iustitia indutus sum et vestivi me, sicut vestimento et diademate, iudicio meo. 
\verse Oculus fui caeco et pes claudo; 
\verse pater eram pauperum et causam viri ignoti diligentissime investigabam. 
\verse Conterebam molas iniqui et de dentibus illius auferebam praedam. 
\verse Dicebamque: In nidulo meo moriar et sicut palma multiplicabo dies. 
\verse Radix mea aperta est secus aquas, et ros morabitur in ramis meis. 
\verse Gloria mea semper innovabitur, et arcus meus in manu mea instaurabitur. 
\verse Qui me audiebant, blandiebantur et intenti tacebant ad consilium meum. 
\verse Verbis meis addere nihil audebant, et super illos stillabat eloquium meum. 
\verse Exspectabant me sicut pluviam et os suum aperiebant quasi ad imbrem serotinum. 
\verse Si quando ridebam ad eos, non credebant, et lux vultus mei non cadebat in terram. 
\verse Si voluissem ire ad eos, sedebam primus; cumque sederem quasi rex, circumstante exercitu, eram tamen maerentium consolator. 
\end{biblechapter}

\begin{biblechapter}  
\verse Nunc autem derident me iuniores tempore, quorum non dignabar patres ponere cum canibus gregis mei; 
\verse quorum virtus manuum mihi erat pro nihilo, et robur iuvenile perierat totum. 
\verse Egestate et fame steriles, qui rodebant in solitudine, serotino tempore fiebant turbo et vastatio; 
\verse et mandebant herbas et arborum frutices, et radix iuniperorum erat cibus eorum. 
\verse De medio eiciebantur, clamabant contra eos tamquam fures; 
\verse ad ripas habitabant torrentium et in cavernis terrae et petrarum; 
\verse inter frutices rudebant, sub sentibus se congerebant; 
\verse filii stultorum et ignobilium et de terra penitus exturbati. 
\verse Nunc in eorum canticum versus sum et factus sum eis in proverbium. 
\verse Abominantur me et longe fugiunt a me et faciem meam conspuere non verentur. 
\verse Pharetram enim suam aperuit et afflixit me et frenum in os meum immisit. 
\verse Ad dexteram progenies surrexerunt; pedes meos subverterunt et complanaverunt contra me semitas ruinae. 
\verse Dissipaverunt itinera mea, insidiati sunt mihi et praevaluerunt, et non fuit qui ferret auxilium. 
\verse Quasi rupto muro et aperto irruerunt super me et sub ruinis devoluti sunt. 
\verse Versi sunt contra me in terrores, persequitur quasi ventus principatum meum, et velut nubes pertransiit salus mea. 
\verse Nunc autem in memetipso effunditur anima mea; et possident me dies afflictionis. 
\verse Nocte os meum perforatur doloribus; et, qui me comedunt, non dormiunt. 
\verse In multitudine roboris tenent vestimentum meum et quasi capitio tunicae succinxerunt me. 
\verse Proiecit me in lutum, et assimilatus sum favillae et cineri. 
\verse Clamo ad te, et non exaudis me; sto, et non respicis me. 
\verse Mutatus es mihi in crudelem et in duritia manus tuae adversaris mihi. 
\verse Elevasti me et quasi super ventum ponens dissolvisti me. 
\verse Scio quia morti trades me, ubi constituta est domus omni viventi. 
\verse Verumtamen non ad ruinam mittit manum; et in exitio eius erit salvatio. 
\verse An non flebam quondam super eo, qui afflictus erat, et compatiebatur anima mea pauperi? 
\verse Exspectabam bona, et venerunt mihi mala; praestolabar lucem, et eruperunt tenebrae. 
\verse Interiora mea efferbuerunt absque ulla requie; praevenerunt me dies afflictionis. 
\verse Taetro vultu incedebam sine consolatione, consurgens in turba clamabam. 
\verse Frater fui draconum et socius struthionum. 
\verse Cutis mea denigrata est super me, et ossa mea aruerunt prae caumate. 
\verse Versa est in luctum cithara mea, et organum meum in vocem flentium. 
\end{biblechapter}

\begin{biblechapter}  
\verse Pepigi foedus cum oculis meis ut ne cogitarem quidem de virgine. 
\verse Quae enim pars mea apud Deum desuper, et quae hereditas apud Omnipotentem in excelsis? 
\verse Numquid non perditio est iniquo, et alienatio operantibus iniustitiam? 
\verse Nonne ipse considerat vias meas et cunctos gressus meos dinumerat? 
\verse Si ambulavi in vanitate, et festinavit in dolo pes meus, 
\verse appendat me in statera iusta et sciat Deus integritatem meam. 
\verse Si declinavit gressus meus de via, et si secutum est oculos meos cor meum, et si manibus meis adhaesit macula, 
\verse seram, et alius comedat, et progenies mea eradicetur. 
\verse Si deceptum est cor meum super muliere, et si ad ostium amici mei insidiatus sum, 
\verse molat pro alio uxor mea, et super illam incurventur alii. 
\verse Hoc enim nefas est et iniquitas iudicialis; 
\verse ignis est usque ad perditionem devorans et omnia eradicans genimina. 
\verse Si contempsi subire iudicium cum servo meo et ancilla mea, cum disceptarent adversum me, 
\verse quid enim faciam, cum surrexerit ad iudicandum Deus; et, cum quaesierit, quid respondebo illi? 
\verse Numquid non in ventre fecit me, qui et illum operatus est, et formavit me in visceribus unus? 
\verse Si negavi, quod volebant, pauperibus et oculos viduae languescere feci; 
\verse si comedi buccellam meam solus, et non comedit pupillus ex ea, 
\verse quia ab infantia mea educavi eum ut pater et de ventre matris meae direxi eam; 
\verse si despexi pereuntem, eo quod non habuerit indumentum, et absque operimento pauperem; 
\verse si non benedixerunt mihi latera eius, et de velleribus ovium mearum calefactus est; 
\verse si levavi super pupillum manum meam, cum viderem in porta adiutorium mihi, 
\verse umerus meus a iunctura sua cadat, et brachium meum cum ossibus lacertorum confringatur, 
\verse quia timor super me calamitas a Deo, et contra maiestatem eius nihil valerem! 
\verse Si putavi aurum securitatem meam et obryzo dixi: Fiducia mea!; 
\verse si laetatus sum super multis divitiis meis, et quia plurima repperit manus mea; 
\verse si vidi solem, cum fulgeret, et lunam incedentem clare, 
\verse et decepit me in abscondito cor meum, et osculatus sum manum meam ore meo, 
\verse quae est iniquitas iudicialis, eo quod negassem Deum desuper; 
\verse si gavisus sum ad ruinam eius, qui me oderat, et exsultavi quod invenisset eum malum, 
\verse cum non dederim ad peccandum guttur meum, ut expeterem maledicens animam eius; 
\verse si non dixerunt viri tabernaculi mei: “Quis det, qui de carnibus eius non saturatus sit?”; 
\verse foris non mansit peregrinus, ostium meum viatori patuit; 
\verse si abscondi quasi homo peccatum meum et celavi in sinu meo iniquitatem meam; 
\verse si expavi ad multitudinem nimiam, et despectio propinquorum terruit me, et magis tacui nec egressus sum ostium. 
\verse Quis mihi tribuat auditorem? Ecce signum meum! Omnipotens respondeat mihi! Ecce liber, quem scripsit vir litis meae, 
\verse ut in umero meo portem illum et alligem illum quasi coronam mihi. 
\verse Numerum graduum meorum pronuntiabo illi et quasi principem adibo eum. 
\verse Si adversum me terra mea clamat, et cum ipsa sulci eius deflent; 
\verse si fructus eius comedi absque pecunia et animam agricolarum eius afflixi, 
\verse pro frumento oriatur mihi tribulus, et pro hordeo herba foetida!". Finita sunt verba Iob. 
\end{biblechapter}

\begin{biblechapter}  
\verse Omiserunt autem tres viri isti respondere Iob, eo quod iustus sibi videretur. 
\verse Et iratus indignatusque est Eliu filius Barachel Buzites de cognatione Ram; iratus est autem adversum Iob, eo quod iustum se esse diceret coram Deo. 
\verse Porro adversum amicos eius indignatus est, eo quod non invenissent responsionem, sed tantummodo condemnassent Iob. 
\verse Igitur Eliu exspectavit Iob loquentem, eo quod seniores essent, qui loquebantur; 
\verse cum autem vidisset Eliu quod tres respondere non potuissent, iratus est vehementer.  
\verse Respondensque Eliu filius Barachel Buzites dixit: “Iunior sum tempore, vos autem antiquiores; idcirco veritus sum et timui vobis indicare meam sententiam. 
\verse Dixi: Aetas loquetur, et annorum multitudo docebit sapientiam. 
\verse Sed, ut video, spiritus est in hominibus, et inspiratio Omnipotentis dat intellegentiam. 
\verse Non sunt longaevi sapientes, nec senes intellegunt iudicium. 
\verse Ideo dicam: Audite me, ostendam vobis etiam ego meam sapientiam. 
\verse Exspectavi enim sermones vestros, intendi aurem in prudentiam vestram, donec investigaretis, 
\verse et ut vos intellegerem nitebar. Sed, ut video, non est qui possit arguere Iob et respondere ex vobis sermonibus eius. 
\verse Ne forte dicatis: “Invenimus sapientiam; Deus proiecit eum, non homo”. 
\verse Non parabo mihi verba, et ego non secundum sermones vestros respondebo illi. 
\verse Extimuerunt nec responderunt ultra; abstuleruntque a se eloquia. 
\verse Quoniam igitur exspectavi, et non sunt locuti, steterunt, nec ultra responderunt, 
\verse respondebo et ego partem meam et ostendam scientiam meam. 
\verse Plenus sum enim sermonibus, et coarctat me spiritus pectoris mei; 
\verse en venter meus quasi mustum absque spiraculo, quod lagunculas novas disrumpit. 
\verse Loquar et respirabo paululum, aperiam labia mea et respondebo. 
\verse Non accipiam personam viri et nulli homini blandiar. 
\verse Nescio enim blandiri, quia in brevi tolleret me Factor meus. 
\end{biblechapter}

\begin{biblechapter}  
\verse Audi igitur, Iob, eloquia mea et omnes sermones meos ausculta. 
\verse Ecce aperui os meum, loquatur lingua mea in faucibus meis. 
\verse Ex recto corde sermones mei sunt, et sententiam puram labia mea loquentur. 
\verse Spiritus Dei fecit me, et spiraculum Omnipotentis vivificavit me. 
\verse Si potes, responde mihi, praepara te coram me et consiste. 
\verse Ecce ego sicut tu coram Deo sum et de eodem luto abscissus sum et ego. 
\verse Verumtamen terror meus non te terreat, et onus meum non sit tibi grave. 
\verse Dixisti ergo in auribus meis, et vocem verborum tuorum audivi: 
\verse “Mundus sum ego et absque delicto; immaculatus, et non est iniquitas in me. 
\verse Quia querelas in me repperit, ideo arbitratus est me inimicum sibi; 
\verse posuit in nervo pedes meos, custodivit omnes semitas meas”. 
\verse Hoc est ergo, in quo non es iustificatus, respondebo tibi, quia maior est Deus homine. 
\verse Quare adversus eum contendis, quod non ad omnia verba responderit tibi? 
\verse Semel loquitur Deus, et secundo idipsum non repetit. 
\verse Per somnium in visione nocturna, quando irruit sopor super homines, et dormiunt in lectulo, 
\verse tunc aperit aures virorum et in visionibus terret eos, 
\verse ut avertat hominem ab his, quae facit, et liberet eum de superbia, 
\verse eruens animam eius a fovea et vitam illius, ut non transeat canalem mortis. 
\verse Increpat quoque per dolorem in lectulo, et tremitus ossium eius continuus. 
\verse Abominabilis ei fit in vita sua panis, et animae illius cibus ante desiderabilis. 
\verse Tabescet caro eius in conspectu, et ossa, quae non videbantur, nudabuntur. 
\verse Appropinquavit corruptioni foveae, et vita illius mortiferis sedibus. 
\verse Si fuerit apud eum angelus, unus de milibus interpres, ut annuntiet homini aequitatem, 
\verse miserebitur eius et dicet: “Libera eum, ut non descendat in foveam; inveni, in quo ei propitier”. 
\verse Revirescet caro eius plus quam in iuventute, revertetur ad dies adulescentiae suae. 
\verse Deprecabitur Deum, et placabilis ei erit; et videbit faciem eius in iubilo, et reddet homini iustitiam suam. 
\verse Canit ad homines et dicit: “Peccavi et iustitiam perverti et non debui satisfacere. 
\verse Liberavit animam suam, ne pergeret in foveam, sed vivens lucem videret”. 
\verse Ecce haec omnia operatur Deus duobus, tribus vicibus cum homine, 
\verse ut revocet animas eorum a fovea et illuminet luce viventium. 
\verse Attende, Iob, et audi me et tace, dum ego loquor. 
\verse Si autem habes quod loquaris, responde mihi; loquere, volo enim te apparere iustum. 
\verse Quod si non habes, audi me; tace, et docebo te sapientiam". 
\end{biblechapter}

\begin{biblechapter}  
\verse Pronuntians itaque Eliu etiam haec locutus est: 
\verse “Audite, sapientes, verba mea; et eruditi, auscultate me. 
\verse Auris enim verba probat, et guttur escas gustu diiudicat. 
\verse Iudicium eligamus nobis et inter nos videamus quid sit melius. 
\verse Quia dixit Iob: “Iustus sum, et Deus avertit iudicium meum; 
\verse in iudicando enim me mendacium est, violenta sagitta mea absque ullo peccato”. 
\verse Quis est vir, ut est Iob, qui bibit subsannationem quasi aquam, 
\verse qui graditur una cum operantibus iniquitatem et ambulat cum viris impiis? 
\verse Dixit enim: “Non prodest viro, etiamsi cum Deo familiariter agit”. 
\verse Ideo, viri cordati, audite me: Absit a Deo impietas, et ab Omnipotente iniquitas. 
\verse Opus enim hominis reddet ei et iuxta vias singulorum restituet eis. 
\verse Vere enim Deus non operatur malum, nec Omnipotens subvertet iudicium. 
\verse Quis commisit ei terram suam, aut quis posuit totum orbem? 
\verse Si direxerit ad se cor suum, spiritum illius et halitum ad se trahat, 
\verse deficiet omnis caro simul, et homo in cinerem revertetur. 
\verse Si habes ergo intellectum, audi hoc et ausculta vocem eloquii mei: 
\verse Numquid, qui non amat iudicium, reget imperio? Num iustum magnum condemnabis, 
\verse qui dicet regi: “Nequam!”, qui vocabit duces: “Impios!”, 
\verse qui non accipit personas principum nec cognovit opulentum, cum disceptaret contra pauperem? Opus enim manuum eius sunt universi. 
\verse Subito morientur; et in media nocte turbabuntur populi et pertransibunt, et auferent violentum absque conatu. 
\verse Oculi enim eius super vias hominum, et omnes gressus eorum considerat. 
\verse Non sunt tenebrae, et non est umbra mortis, ut abscondantur ibi, qui operantur iniquitatem. 
\verse Nec enim ultra homini ponit conveniendi locum, ut veniat ad Deum in iudicium. 
\verse Conteret potentes sine inquisitione et stare faciet alios pro eis. 
\verse Novit enim opera eorum et idcirco inducet noctem, et conterentur. 
\verse Quasi impios percussit eos in loco videntium, 
\verse qui quasi de industria recesserunt ab eo et omnes vias eius intellegere noluerunt, 
\verse cum induceret ad se clamorem egeni et audiret vocem pauperum. 
\verse Ipse enim si quieverit, quis est qui condemnet? Et si absconderit vultum, quis est qui contempletur eum, super gentem et super homines simul? 
\verse Ne regnet homo impius, ne sint laquei populo. 
\verse Si enim dixit quispiam Deo: “Ferre debui! Iam non perverse agam. 
\verse Dum videam, tu doce me; si iniquitatem operatus sum, ultra non addam”. 
\verse Numquid pro te Deus satisfaciet, quia respuisti? Tu enim eliges, et non ego; et si quid nosti melius, loquere. 
\verse Viri intellegentes loquentur mihi, et vir sapiens, qui audiet me: 
\verse “Iob autem non in sapientia locutus est, et verba illius non sonant disciplinam”. 
\verse Utique, probetur Iob usque ad finem de responsionibus hominum iniquitatis. 
\verse Quia addit super peccata sua delictum, inter nos plaudit manibus et multiplicat sermones suos contra Deum". 
\end{biblechapter}

\begin{biblechapter}  
\verse Igitur Eliu haec rursum locutus est: 
\verse “Numquid aequa tibi videtur tua cogitatio, ut diceres: “Iustificatio mea coram Deo”? 
\verse Dixisti enim: “Quid ad te? Vel quid tibi proderit, si ego peccavero?”. 
\verse Itaque ego respondebo sermonibus tuis et amicis tuis tecum. 
\verse Suspice caelum et intuere et contemplare nubes quod altiores te sint. 
\verse Si peccaveris, quid facies ei? Et si multiplicatae fuerint iniquitates tuae, quid facies contra eum? 
\verse Porro si iuste egeris, quid donabis ei? Aut quid de manu tua accipiet? 
\verse Homini, qui similis tui est, nocebit impietas tua, et filium hominis adiuvabit iustitia tua. 
\verse Propter multitudinem oppressorum clamabunt et eiulabunt propter vim brachii tyrannorum, 
\verse sed nemo dixit: “Ubi est Deus, qui fecit me, qui dedit carmina in nocte, 
\verse qui docet nos super iumenta terrae et super volucres caeli erudit nos?”. 
\verse Ibi clamabunt, et non exaudiet, propter superbiam malorum. 
\verse Etiam, frustra: non audiet Deus, et Omnipotens non intuebitur. 
\verse Omnino cum dixeris: “Non considerat”, iudicium est coram illo, et exspectas eum. 
\verse Et nunc cum dicis: “Ira eius poenas non infert, nec ulciscitur scelus valde”, 
\verse Iob frustra aperit os suum et absque scientia verba multiplicat". 
\end{biblechapter}

\begin{biblechapter}  
\verse Addens quoque Eliu haec locutus est: 
\verse “Sustine me paululum, et indicabo tibi: adhuc enim habeo quod pro Deo loquar. 
\verse Repetam scientiam meam a longe et Factori meo tribuam iustitiam. 
\verse Vere enim absque mendacio sermones mei, et perfectus scientia adest tecum. 
\verse Deus potens est; non abicit, potens virtute cordis. 
\verse Non vivere faciet impium, sed iudicium pauperibus tribuit. 
\verse Non auferet a iusto oculos suos et reges in solio collocat in perpetuum, et illi eriguntur. 
\verse Et si fuerint vincti compedibus et vinciantur funibus paupertatis, 
\verse indicabit eis opera eorum et scelera eorum, quia violenti fuerunt. 
\verse Revelabit quoque aurem eorum, ut corripiat, et loquetur, ut revertantur ab iniquitate. 
\verse Si audierint et observaverint, complebunt dies suos in bono et annos suos in deliciis. 
\verse Si autem non audierint, transibunt per canalem mortis et consumentur in stultitia. 
\verse Impii corde sibi reponent iram Dei neque clamabunt, cum vincti fuerint. 
\verse Morietur in iuventute anima eorum, et vita eorum in adulescentia. 
\verse Eripiet de angustia sua pauperem et revelabit in tribulatione aurem eius. 
\verse Igitur salvabit te de ore angusto, amplitudo et non angustiae erunt sub te; requies autem mensae tuae erit plena pinguedine. 
\verse Causa tua quasi impii iudicata est, causam iudiciumque tenebunt. 
\verse Cave, ne te seducat abundantia, nec multitudo donorum inclinet te. 
\verse Nonne proferetur clamor tuus nisi in angustia? Et omnes conatus roboris? 
\verse Ne inhies nocti, ut ascendat turba pro eis. 
\verse Cave, ne declines ad iniquitatem; propter hoc enim expertus es miseriam. 
\verse Ecce, Deus excelsus in fortitudine sua. Quis ei similis doctor? 
\verse Quis poterit scrutari vias eius, aut quis potest ei dicere: “Operatus es iniquitatem”? 
\verse Memento, ut magnifices opus eius, de quo cecinerunt viri. 
\verse Omnes homines vident eum, unusquisque intuetur procul. 
\verse Ecce, Deus magnus vincens scientiam nostram; numerus annorum eius inaestimabilis. 
\verse Qui aufert stillas pluviae et effundit imbres ad instar fluminis, 
\verse quos nubes effundunt, stillantes super homines multos. 
\verse Profecto quis intellegit dilatationem nubium, strepitum tabernaculi eius? 
\verse Ecce extendit circum se lumen suum et fundamenta maris texit. 
\verse Per haec enim iudicat populos et dat escas copiose. 
\verse In manibus abscondit lucem et praecipit ei, ut percutiat. 
\verse Fragor eius de eo annuntiat, zelans ira contra iniquitatem. 
\end{biblechapter}

\begin{biblechapter}  
\verse Super hoc expavit cor meum et emotum est de loco suo. 
\verse Audite fremitum vocis eius et murmur de ore illius procedens. 
\verse Subter omnes caelos ipsum revolvit, et lumen illius super terminos terrae. 
\verse Post eum rugiet sonitus, tonabit voce magnitudinis suae; et non retardabit, cum audita fuerit vox eius. 
\verse Tonabit Deus in voce sua mirabiliter, qui facit magna et inscrutabilia. 
\verse Qui praecipit nivi, ut descendat in terram, et hiemis pluviis et imbri, ut roborentur. 
\verse Qui in manu omnium hominum signat, ut noverint singuli opera sua. 
\verse Ingredietur bestia latibulum et in antro suo morabitur. 
\verse Ab interioribus egredietur tempestas, et ab Arcturo frigus. 
\verse Flante Deo, datur gelu, et expansio aquarum solidatur. 
\verse Fulgur proicitur a nube, et nubes spargunt lumen suum; 
\verse quae lustrant per circuitum, quocumque eas voluntas gubernantis duxerit, ad omne, quod praeceperit illis super faciem orbis terrarum, 
\verse sive in castigatione terrae suae, sive in misericordia eas iusserit inveniri. 
\verse Ausculta haec, Iob; sta et considera mirabilia Dei. 
\verse Numquid scis quando praeceperit Deus, ut ostenderent lucem nubes eius? 
\verse Numquid nosti semitas nubium magnas et mirabilia perfecti scientia? 
\verse Nonne vestimenta tua calida sunt, cum quieverit terra austro? 
\verse Tu forsitan cum eo expandisti caelos, qui solidissimi, quasi aere, fusi sunt? 
\verse Ostende nobis quid dicamus illi; nos disponere verba nescimus propter tenebras. 
\verse Quis narrabit ei, quae loquor? Et, si locutus fuerit, homo deglutietur. 
\verse At nunc non vident lucem: aer offuscatus est nubibus, sed ventus transiens fugabit eas. 
\verse Ab aquilone splendor auri venit; et circa Deum terribilis maiestas. 
\verse Omnipotentem attingere non possumus: magnus fortitudine; et iudicium et multam iustitiam deprimere non potest. 
\verse Ideo timebunt eum homines, non contemplabitur omnes, qui sibi videntur corde sapientes". 
\end{biblechapter}

\begin{biblechapter}  
\verse Respondens autem Dominus Iob de turbine dixit: 
\verse “Quis est iste obscurans consilium sermonibus imperitis? 
\verse Accinge sicut vir lumbos tuos; interrogabo te, et edoce me. 
\verse Ubi eras, quando ponebam fundamenta terrae? Indica mihi, si habes intellegentiam. 
\verse Quis posuit mensuras eius, si nosti? Vel quis tetendit super eam lineam? 
\verse Super quo bases illius solidatae sunt? Aut quis demisit lapidem angularem eius, 
\verse cum clamarent simul astra matutina, et iubilarent omnes filii Dei? 
\verse Quis conclusit ostiis mare, quando erumpebat quasi de visceribus procedens, 
\verse cum ponerem nubem vestimentum eius et caligine illud quasi fascia obvolverem? 
\verse Definivi illud terminis meis et posui vectem et ostia 
\verse et dixi: Usque huc venies et non procedes amplius et hic confringes tumentes fluctus tuos. 
\verse Numquid in diebus tuis praecepisti diluculo et assignasti aurorae locum suum, 
\verse et, cum extrema terrae teneres, excussi sunt impii ex ea? 
\verse Vertetur in lutum signatum et stabit sicut vestimentum. 
\verse Cohibetur ab impiis lux sua, et brachium excelsum confringetur. 
\verse Numquid ingressus es scaturigines maris et in novissimis abyssi deambulasti? 
\verse Numquid apertae sunt tibi portae mortis, et ostia tenebrosa vidisti? 
\verse Numquid considerasti latitudinem terrae? Indica mihi, si nosti omnia: 
\verse In qua via lux habitet, et tenebrarum quis locus sit; 
\verse ut ducas unumquodque ad terminos suos et intellegas semitas domus eius? 
\verse Novisti, nam tunc natus eras, et numerus dierum tuorum multus! 
\verse Numquid ingressus es thesauros nivis aut thesauros grandinis aspexisti, 
\verse quae praeparavi in tempus angustiae, in diem pugnae et belli? 
\verse Per quam viam spargitur lux, diffunditur ventus urens super terram? 
\verse Quis dedit vehementissimo imbri cursum et viam fulmini tonanti, 
\verse ut plueret super terram absque homine, in deserto, ubi nullus mortalium commoratur, 
\verse ut impleret inviam et desolatam et produceret herbas in terra arida? 
\verse Quis est pluviae pater, vel quis genuit stillas roris? 
\verse De cuius sinu egressa est glacies, et pruinam de caelo quis genuit? 
\verse In similitudinem lapidis aquae durantur, et superficies abyssi constringitur. 
\verse Numquid coniungere valebis nexus stellarum Pleiadum aut funiculum Arcturi poteris solvere? 
\verse Numquid produces Coronam in tempore suo et Ursam cum filiis ducis tu? 
\verse Numquid nosti leges caeli et pones scripturam eius in terra? 
\verse Numquid elevabis in nebula vocem tuam, et impetus aquarum operiet te? 
\verse Numquid mittes fulgura, et ibunt et dicent tibi: “Adsumus!”? 
\verse Quis posuit in visceribus ibis sapientiam, vel quis dedit gallo intellegentiam? 
\verse Quis recensebit nubes in sapientia, et utres caeli quis declinabit, 
\verse quando funditur pulvis in solidum, et glebae compinguntur? 
\verse Numquid capies leaenae praedam et animam catulorum eius implebis, 
\verse quando cubant in antris et in specubus insidiantur? 
\verse Quis praeparat corvo escam suam, quando pulli eius clamant ad Deum vagantes, eo quod non habeant cibos? 
\end{biblechapter}

\begin{biblechapter}  
\verse Numquid nosti tempus partus ibicum in petris vel parturientes cervas observasti? 
\verse Dinumerasti menses conceptus earum et scisti tempus partus earum? 
\verse Incurvantur ad fetum et pariunt et fetus suos emittunt. 
\verse Impinguantur filii earum et adolescunt in campo, egrediuntur et non revertuntur ad eas. 
\verse Quis dimisit onagrum liberum, et vincula ipsius quis solvit? 
\verse Cui dedi in solitudine domum et tabernacula eius in terra salsuginis. 
\verse Contemnit multitudinem civitatis, clamorem exactoris non audit. 
\verse Explorat montes pascuae suae et virentia quaeque perquirit. 
\verse Numquid volet taurus ferus servire tibi aut morabitur ad praesepe tuum? 
\verse Numquid alligabis taurum ferum ad arandum loro tuo, aut confringet glebas vallium post te? 
\verse Numquid fiduciam habebis in magna fortitudine eius et derelinques ei labores tuos? 
\verse Numquid credes illi quod revertatur et sementem in aream tuam congreget? 
\verse Ala struthionis laeta est, penna vero ciconiae et avolat. 
\verse Quando derelinquit ova sua in terra, in pulvere calefiunt. 
\verse Obliviscitur quod pes conculcet ea, aut bestia agri conterat. 
\verse Duratur ad filios suos quasi non sint sui; frustra laborans nullo timore anxiatur. 
\verse Privavit enim eam Deus sapientia nec dedit illi intellegentiam. 
\verse Cum tempus fuerit, in altum alas erigit, deridet equum et ascensorem eius. 
\verse Numquid praebebis equo fortitudinem aut circumdabis collo eius iubam? 
\verse Numquid suscitabis eum quasi locustas? Gloria hinnitus eius terror; 
\verse vallem ungula fodit, exsultat audacter, in occursum pergit armatis. 
\verse Contemnit pavorem nec territur neque cedit gladio. 
\verse Super ipsum sonabit pharetra, micat hasta et acinaces. 
\verse Fervens et fremens sorbet terram nec consistet, cum tubae sonaverit clangor. 
\verse Ubi audierit bucinam, dicit: “Uah!”. Procul odoratur bellum, exhortationem ducum et ululatum exercitus. 
\verse Numquid per sapientiam tuam plumescit accipiter, expandens alas suas ad austrum? 
\verse Numquid ad praeceptum tuum elevabitur aquila et in arduis ponet nidum suum? 
\verse In petris manet et in praeruptis silicibus commoratur atque in culmine et arce. 
\verse Inde contemplatur escam, et de longe oculi eius prospiciunt. 
\verse Pulli eius lambent sanguinem; et, ubicumque cadaver fuerit, statim adest". 
\end{biblechapter}

\begin{biblechapter}  
\verse Et respondens Dominus locutus est ad Iob: 
\verse “Numquid contendit cum Omnipotente reprehensor? Qui arguit Deum, debet respondere ad ea". 
\verse Respondens autem Iob Domino dixit: 
\verse “Ecce leviter locutus sum, quid respondebo tibi? Manum meam ponam super os meum. 
\verse Unum locutus sum, quod non repetam, et alterum, quibus ultra non addam". 
\verse Respondens autem Dominus Iob de turbine dixit: 
\verse “Accinge sicut vir lumbos tuos; interrogabo te, et edoce me. 
\verse Numquid irritum facies iudicium meum et condemnabis me, ut tu iustificeris? 
\verse Et si habes brachium sicut Deus et si voce simili tonas? 
\verse Circumda tibi decorem et sublimitatem; gloria et decore induere. 
\verse Effunde vehementiam furoris tui et respiciens omnem arrogantem humilia. 
\verse Respice cunctos superbos et confunde eos et contere impios in loco suo. 
\verse Absconde eos in pulvere simul et facies eorum claude in fovea; 
\verse et ego confitebor quod salvare te possit dextera tua. 
\verse Ecce Behemoth, quem feci tecum; fenum quasi bos comedit. 
\verse Fortitudo eius in lumbis eius, et virtus illius in umbilico ventris eius. 
\verse Stringit caudam suam quasi cedrum, nervi femorum eius perplexi sunt. 
\verse Ossa eius velut fistulae aeris, cartilago illius quasi laminae ferreae. 
\verse Ipse est principium viarum Dei; qui fecit eum, applicabit gladium eius. 
\verse Huic montes tributum ferunt, omnes bestiae agri ludunt ibi. 
\verse Sub lotis silvestribus dormit, in secreto calami et in locis umentibus; 
\verse loti silvestres umbra eum protegunt, circumdant eum salices torrentis. 
\verse Si fluvius intumescat, non tremit; securus est, si prorumpat fluctus ad os eius. 
\verse In oculis eius quis capiet eum et in sudibus perforabit nares eius? 
\verse An extrahere poteris Leviathan hamo et fune ligabis linguam eius? 
\verse Numquid pones iuncum in naribus eius aut spina perforabis maxillam eius? 
\verse Numquid multiplicabit ad te preces aut loquetur tibi mollia? 
\verse Numquid feriet tecum pactum, et accipies eum servum sempiternum? 
\verse Numquid illudes ei quasi avi aut ligabis eum pro puellis tuis? 
\verse Speculabuntur super eum socii, divident illum negotiatores? 
\verse Numquid implebis telis pellem eius et iaculo hamato piscium caput illius? 
\verse Pone super eum manum tuam; memento belli nec ultra addas. 
\end{biblechapter}

\begin{biblechapter}  
\verse Ecce spes eius frustrabitur eum, et aspectu eius praecipitabitur. 
\verse Nemo tam audax, ut suscitet eum. Quis enim resistere potest vultui eius? 
\verse Quis eum aggressus est et salvus fuit? Sub omni caelo quisnam? 
\verse Non tacebo super membra eius et eloquar robur et gratiam struis. 
\verse Quis revelabit faciem indumenti eius, et duplicia mandibulae eius quis intrabit? 
\verse Portas vultus eius quis aperiet? Per gyrum dentium eius formido. 
\verse Corpus illius quasi scuta fusilia, compactum sigillo siliceo: 
\verse unum uni coniungitur, et ne spiraculum quidem incedit per ea; 
\verse unum alteri adhaeret, et tenentes se nequaquam separantur. 
\verse Sternutatio eius favillae ignis, et oculi eius ut palpebrae diluculi. 
\verse De ore eius lampades procedunt, sicut scintillae ignis emittuntur. 
\verse De naribus eius procedit fumus, sicut ollae succensae atque ferventis. 
\verse Halitus eius prunas ardere facit, et flamma de ore eius egreditur. 
\verse In collo eius morabitur fortitudo, et faciem eius praecedit angor. 
\verse Palearia eius cohaerentia sibi compressa non moventur. 
\verse Cor eius induratur tamquam lapis et duratur quasi mola inferior. 
\verse Cum surrexerit, tremunt fortes et ab undis retrorsum convertuntur. 
\verse Qui impegerit in eum, gladius eius non stabit nec hasta neque pilum neque thorax; 
\verse reputat enim quasi paleas ferrum et quasi lignum putridum aes. 
\verse Non fugat eum vir sagittarius, in stipulam versi sunt ei lapides fundae. 
\verse Quasi stipulam aestimat fustem et deridet vibrantem acinacem. 
\verse Sub ipso acumina testae, et sternit tribula super lutum. 
\verse Fervescere facit quasi ollam profundum et mare ponit quasi vas unguentarium. 
\verse Post se illuminat semitam, aestimatur abyssus quasi canescens. 
\verse Non est super terram potestas, quae comparetur ei, qui factus est, ut nullum timeret. 
\verse Omne sublime videt: ipse est rex super universos filios superbiae". 
\end{biblechapter}

\begin{biblechapter}  
\verse Respondens autem Iob Domino dixit: 
\verse “Scio quia omnia potes, et nulla te latet cogitatio. 
\verse Quis est iste, qui celat consilium absque scientia? Ideo insipienter locutus sum et mirabilia, quae excederent scientiam meam. 
\verse Audi, et ego loquar; interrogabo te, et responde mihi. 
\verse Auditu auris audivi te; nunc autem oculus meus videt te. 
\verse Idcirco ipse me reprehendo et ago paenitentiam in favilla et cinere". 
\verse Postquam autem locutus est Dominus verba haec ad Iob, dixit ad Eliphaz Themanitem: “Iratus est furor meus in te et in duos amicos tuos, quoniam non estis locuti coram me rectum sicut servus meus Iob. 
\verse Sumite ergo vobis septem tauros et septem arietes et ite ad servum meum Iob et offerte holocaustum pro vobis; Iob autem servus meus orabit pro vobis. Faciem eius suscipiam, ut non vobis imputetur stultitia; neque enim locuti estis ad me recta sicut servus meus Iob". 
\verse Abierunt ergo Eliphaz Themanites et Baldad Suhites et Sophar Naamathites et fecerunt, sicut locutus fuerat Dominus ad eos, et suscepit Dominus faciem Iob. 
\verse Dominus vertit sortem Iob, cum oraret ille pro amicis suis; et addidit Dominus omnia, quaecumque fuerant Iob, duplicia. 
\verse Venerunt autem ad eum omnes fratres sui et universae sorores suae et cuncti, qui noverant eum prius; et comederunt cum eo panem in domo eius et moverunt super eum caput et consolati sunt eum super omni malo, quod intulerat Dominus super eum; et dederunt ei unusquisque argenteum unum et inaurem auream unam. 
\verse Dominus autem benedixit novissimis Iob magis quam principio eius; et facta sunt ei quattuordecim milia ovium et sex milia camelorum et mille iuga boum et mille asinae. 
\verse Et fuerunt ei septem filii et tres filiae; 
\verse et vocavit nomen unius Columbam et nomen secundae Cassiam et nomen tertiae Cornustibii. 
\verse Non sunt autem inventae mulieres speciosae sicut filiae Iob in universa terra; deditque eis pater suus hereditatem inter fratres earum.  
\verse Vixit autem Iob post haec centum quadraginta annis et vidit filios suos et filios filiorum suorum usque ad quartam generationem; et mortuus est senex et plenus dierum.
\end{biblechapter}
