\biblebook{ Prophetia Malachiae}
\begin{biblechapter}
 \verse Oraculum. Verbum Domini ad Israel in manu Malachiae.
 \verse “ Dilexi vos, dicit Dominus, et dixistis: “In quo dilexisti nos?”. Nonne frater erat Esau Iacob?, dicit Dominus; et dilexi Iacob, 
\verse Esau autem odio habui et posui montes eius in solitudinem et hereditatem eius thoibus deserti. 
 \verse Quod si dixerit Edom: “Destructi sumus, sed revertentes aedificabimus, quae destructa sunt”, haec dicit Dominus exercituum: Isti aedificabunt, et ego destruam; et vocabuntur 'Termini impietatis' et 'Populus, cui iratus est Dominus usque in aeternum'. 
\verse Et oculi vestri videbunt, et vos dicetis: “Magnificatus est Dominus ultra terminos Israel”.
 \verse Filius honorat patrem, et servus dominum suum. Si ergo pater ego sum, ubi est honor meus? Et si Dominus ego sum, ubi est timor meus?, dicit Dominus exercituum ad vos, o sacerdotes, qui despicitis nomen meum et dicitis: “In quo despeximus nomen tuum?”. 
\verse Offertis super altare meum panem pollutum et dicitis: “In quo polluimus te?”. In eo quod dicitis: “Mensa Domini contemptibilis est”. 
\verse Si offeratis caecum ad immolandum, nonne malum est? Et si offeratis claudum et languidum, nonne malum est? Offer illud duci tuo, si placuerit ei, aut si susceperit faciem tuam!, dicit Dominus exercituum. 
\verse Sed nunc deprecamini vultum Dei, ut misereatur vestri! De manu enim vestra factum est hoc. Num suscipiet facies vestras?, dicit Dominus exercituum. 
\verse Quis est in vobis, qui claudat ostia, ne incendatis altare meum gratuito? Non est mihi voluntas in vobis, dicit Dominus exercituum; et munus non suscipiam de manu vestra. 
\verse Ab ortu enim solis usque ad occasum magnum est nomen meum in gentibus, et in omni loco sacrificatur et offertur nomini meo oblatio munda, quia magnum nomen meum in gentibus, dicit Dominus exercituum. 
\verse Vos autem polluistis illud in eo quod dicitis: “Mensa Domini contaminata est, et contemptibilis esca eius”. 
\verse Et dicitis: “Quantus labor!”, et despicitis illam, dicit Dominus exercituum. Et infertis de rapinis claudum et languidum et infertis sicut munus. Numquid suscipiam illud de manu vestra?, dicit Dominus. 
 \verse Maledictus dolosus, qui habet in grege suo masculum et votum faciens immolat debile Domino. Quia Rex magnus ego, dicit Dominus exercituum, et nomen meum horribile in gentibus.
 
\begin{biblechapter}
\verse Et nunc ad vos mandatum hoc, o sacerdotes. 
 \verse Si nolueritis audire et si nolueritis ponere super cor, ut detis gloriam nomini meo, ait Dominus exercituum, mittam in vos maledictionem et maledicam benedictionibus vestris; et maledicam illis, quoniam non posuistis super cor.
 \verse Ecce ego abscindam vobis brachium
 et dispergam stercus super vultum vestrum,
 stercus sollemnitatum vestrarum,
 et assumet vos secum;
 \verse et scietis quia misi ad vos mandatum istud,
 ut esset pactum meum cum Levi,
 dicit Dominus exercituum.
 \verse Pactum meum fuit cum eo vitae et pacis,
 et dedi haec ei simul cum timore, et timuit me
 et a facie nominis mei pavebat.
 \verse Lex veritatis fuit in ore eius,
 et iniquitas non est inventa in labiis eius;
 in pace et in aequitate ambulavit mecum
 et multos avertit ab iniquitate.
 \verse Labia enim sacerdotis custodiunt scientiam,
 et legem requirunt ex ore eius,
 quia angelus Domini exercituum est.
 \verse Vos autem recessistis de via
 et scandalizastis plurimos in lege;
 irritum fecistis pactum Levi,
 dicit Dominus exercituum;
 \verse propter quod et ego dedi vos
 contemptibiles et humiles omnibus populis,
 sicut non servastis vias meas
 et accepistis personam in lege.
 \verse Numquid non pater unus omnium nostrum? Numquid non Deus unus creavit nos? Quare ergo dolum facit unusquisque nostrum cum fratre suo, violans pactum patrum nostrorum? 
\verse Dolum fecit Iuda, et abominatio facta est in Israel et in Ierusalem, quia contaminavit Iuda sanctuarium Domini, quod diligit, et accepit uxorem filiam dei alieni. 
\verse Disperdet Dominus virum, qui fecerit hoc, filium et nepotem, de tabernaculis Iacob et de offerentibus munus Domino exercituum.
 \verse Et hoc rursum facitis: operitis lacrimis altare Domini, fletu et mugitu, ita ut non respiciam ultra ad sacrificium nec accipiam placabile quid de manu vestra; 
\verse et dicitis: “Quam ob causam?”. Quia Dominus testificatus est inter te et uxorem adulescentiae tuae, cui tu factus es infidelis; et haec particeps tua et uxor foederis tui. 
\verse Nonne unitatem fecit carnis et spiritus? Et quid unitas quaerit nisi semen a Deo? Custodite ergo spiritum vestrum; et uxori adulescentiae tuae noli esse infidelis. 
\verse Si quis odio dimittit, dicit Dominus, Deus Israel, operit iniquitas vestimentum eius, dicit Dominus exercituum. Custodite spiritum vestrum et nolite esse infideles. 
\verse Laborare facitis Dominum in sermonibus vestris et dicitis: “In quo eum facimus laborare?”. In eo quod dicitis: “Omnis, qui facit malum, bonus est in conspectu Domini, et tales ei placent” aut: “Ubi est Deus iudicii?”.
 
\begin{biblechapter}
\verse Ecce ego mittam angelum meum, et praeparabit viam ante faciem meam; et statim veniet ad templum suum Dominator, quem vos quaeritis, et angelus testamenti, quem vos vultis. Ecce venit, dicit Dominus exercituum; 
\verse et quis poterit sustinere diem adventus eius, et quis stabit, cum apparebit? Ipse enim quasi ignis conflans et quasi herba fullonum; 
\verse et sedebit conflans et emundans argentum et purgabit filios Levi et colabit eos quasi aurum et quasi argentum, et erunt Domino offerentes sacrificia in iustitia. 
\verse Et placebit Domino sacrificium Iudae et Ierusalem sicut diebus pristinis et sicut annis antiquis. 
\verse Et accedam ad vos in iudicio; et ero testis velox maleficis et adulteris et periuris et, qui opprimunt mercennarios, viduas et pupillos et flectunt ius peregrinorum nec timuerunt me, dicit Dominus exercituum.
 \verse Ego enim Dominus et non mutatus sum;
 sed vos, filii lacob, nondum ad finem pervenistis.
 \verse A diebus enim patrum vestrorum
 recessistis a praeceptis legitimis meis et non custodistis ea.
 Revertimini ad me,
 et revertar ad vos,
 dicit Dominus exercituum.
 Et dicitis: “In quo revertemur?”.
 \verse Numquid homo potest defraudare Deum?
 Sed vos defraudatis me.
 Et dicitis: “In quo defraudavimus te?”.
 In decimis et in primitiis.
 \verse Maledictione vos maledicti estis,
 quia me vos defraudatis, gens tota.
 \verse Inferte omnem decimam in horreum,
 et sit cibus in domo mea;
 et probate me super hoc,
 dicit Dominus exercituum:
 si non aperuero vobis cataractas caeli
 et effudero vobis benedictionem usque ad abundantiam
 \verse et increpabo pro vobis devorantem,
 et non corrumpet fructum terrae,
 nec erit sterilis vobis vinea in agro,
 dicit Dominus exercituum.
 \verse Et beatos vos dicent omnes gentes;
 eritis enim vos terra desiderabilis,
 dicit Dominus exercituum.
 \verse Invaluerunt super me verba vestra, dicit Dominus; 
\verse et dicitis: “Quid locuti sumus contra te?”. Dicitis: “Vanum est servire Deo; et, quod emolumentum, quia custodivimus praecepta eius et quia ambulavimus tristes coram Domino exercituum? 
\verse Ergo nunc beatos dicimus arrogantes; siquidem aedificati sunt facientes impietatem et tentaverunt Deum et salvi facti sunt”. 
\verse Tunc locuti sunt timentes Dominum, unusquisque cum proximo suo. Et attendit Dominus et audivit; et scriptus est liber memorabilium coram eo timentibus Dominum et cogitantibus nomen eius. 
\verse Erunt mihi, ait Dominus exercituum, in die, qua ego facio in peculium; et parcam eis, sicut parcit vir filio suo servienti sibi. 
 \verse Rursum videbitis quid sit inter iustum et impium, inter servientem Deo et non servientem ei.
 \verse Ecce enim dies veniet succensa quasi caminus; et erunt omnes superbi et omnes facientes impietatem stipula; et inflammabit eos dies veniens, dicit Dominus exercituum, quae non derelinquet eis radicem et ramum. 
\verse Et orietur vobis timentibus nomen meum sol iustitiae et sanitas in pennis eius; et egrediemini et salietis sicut vituli saginati 
\verse et calcabitis impios, cum fuerint cinis sub planta pedum vestrorum in die, quam ego facio, dicit Dominus exercituum.
 \verse Mementote legis Moysi servi mei,
 cui mandavi
 in Horeb ad omnem Israel
 praecepta et iudicia.
 \verse Ecce ego mittam vobis
 Eliam prophetam,
 antequam veniat dies Domini
 magnus et horribilis;
 \verse et convertet cor patrum ad filios
 et cor filiorum ad patres eorum,
 ne veniam et percutiam
 terram anathemate ”.
   
\end{biblechapter}
