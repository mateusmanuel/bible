\biblebook{Epistula ad Titum}

\begin{biblechapter}   
\verse Paulus servus Dei, apostolus autem Iesu Christi secundum fidem electorum Dei et agnitionem veritatis, quae secundum pietatem est 
\verse in spem vitae aeternae, quam promisit, qui non mentitur, Deus ante tempora saecularia; 
\verse manifestavit autem temporibus suis verbum suum in praedicatione, quae credita est mihi secundum praeceptum salvatoris nostri Dei,  
\verse Tito germano filio secundum communem fidem: gratia et pax a Deo Patre et Christo Iesu salvatore nostro. 
\verse Huius rei gratia reliqui te Cretae, ut ea, quae desunt, corrigas et constituas per civitates presbyteros, sicut ego tibi disposui, 
\verse si quis sine crimine est, unius uxoris vir, filios habens fideles, non in accusatione luxuriae aut non subiectos. 
\verse Oportet enim episcopum sine crimine esse sicut Dei dispensatorem, non superbum, non iracundum, non vinolentum, non percussorem, non turpis lucri cupidum, 
\verse sed hospitalem, benignum, sobrium, iustum, sanctum, continentem, 
\verse amplectentem eum, qui secundum doctrinam est, fidelem sermonem, ut potens sit et exhortari in doctrina sana et eos, qui contradicunt, arguere. 
\verse Sunt enim multi et non subiecti, vaniloqui et seductores, maxime qui de circumcisione sunt, 
\verse quibus oportet silentium imponere, quia universas domos subvertunt docentes, quae non oportet, turpis lucri gratia. 
\verse Dixit quidam ex illis, proprius ipsorum propheta: “Cretenses semper mendaces, malae bestiae, ventres pigri". 
\verse Testimonium hoc verum est. Quam ob causam increpa illos dure, ut sani sint in fide, 
\verse non intendentes Iudaicis fabulis et mandatis hominum aversantium veritatem. 
\verse Omnia munda mundis; coinquinatis autem et infidelibus nihil mundum, sed inquinatae sunt eorum et mens et conscientia. 
\verse Confitentur se nosse Deum, factis autem negant, cum sunt abominati et inoboedientes et ad omne opus bonum reprobi.  
\end{biblechapter}

\begin{biblechapter}    
\verse Tu autem loquere, quae decent sanam doctrinam. 
\verse Senes, ut sobrii sint, pudici, prudentes, sani fide, dilectione, patientia. 
\verse Anus similiter in habitu sanctae, non criminatrices, non vino multo deditae, bene docentes, 
\verse ut prudentiam doceant adulescentulas, ut viros suos ament, filios diligant, 
\verse prudentes sint, castae, domus curam habentes, benignae, subditae suis viris, ut non blasphemetur verbum Dei. 
\verse Iuvenes similiter hortare, ut sobrii sint. 
\verse In omnibus teipsum praebens exemplum bonorum operum, in doctrina integritatem, gravitatem, 
\verse in verbo sano irreprehensibilem, ut is, qui ex adverso est, vereatur, nihil habens malum dicere de nobis. 
\verse Servos dominis suis subditos esse in omnibus, placentes esse, non contradicentes, 
\verse non fraudantes, sed omnem fidem bonam ostendentes, ut doctrinam salutaris nostri Dei ornent in omnibus. 
\verse Apparuit enim gratia Dei salutaris omnibus hominibus 
\verse erudiens nos, ut abnegantes impietatem et saecularia desideria sobrie et iuste et pie vivamus in hoc saeculo, 
\verse exspectantes beatam spem et adventum gloriae magni Dei et salvatoris nostri Iesu Christi; 
\verse qui dedit semetipsum pro nobis, ut nos redimeret ab omni iniquitate et mundaret sibi populum peculiarem, sectatorem bonorum operum. 
\verse Haec loquere et exhortare et argue cum omni imperio. Nemo te contemnat! 
\end{biblechapter}

\begin{biblechapter}  
\verse Admone illos principibus, pote statibus subditos esse, dicto oboedire, ad omne opus bonum paratos esse, 
\verse neminem blasphemare, non litigiosos esse, modestos, omnem ostendentes mansuetudinem ad omnes homines. 
\verse Eramus enim et nos aliquando insipientes, inoboedientes, errantes, servientes concupiscentiis et voluptatibus variis, in malitia et invidia agentes, odibiles, odientes invicem. 
\verse Cum autem benignitas et humanitas apparuit salvatoris nostri Dei, 
\verse non ex operibus iustitiae, quae fecimus nos, sed secundum suam misericordiam salvos nos fecit per lavacrum regenerationis et renovationis Spiritus Sancti, 
\verse quem effudit super nos abunde per Iesum Christum salvatorem nostrum, 
\verse ut iustificati gratia ipsius heredes simus secundum spem vitae aeternae. 
\verse Fidelis sermo, et volo te de his confirmare, ut curent bonis operibus praeesse, qui crediderunt Deo. Haec sunt bona et utilia hominibus; 
\verse stultas autem quaestiones et genealogias et contentiones et pugnas circa legem devita, sunt enim inutiles et vanae. 
\verse Haereticum hominem post unam et secundam correptionem devita, 
\verse sciens quia subversus est, qui eiusmodi est, et delinquit, proprio iudicio condemnatus. 
\verse Cum misero ad te Artemam aut Tychicum, festina ad me venire Nicopolim; ibi enim statui hiemare. 
\verse Zenam legis peritum et Apollo sollicite instrue, ut nihil illis desit. 
\verse Discant autem et nostri bonis operibus praeesse ad usus necessarios, ut non sint infructuosi. 
\verse Salutant te, qui mecum sunt, omnes. Saluta, qui nos amant in fide. Gratia cum omnibus vobis.
\end{biblechapter}
