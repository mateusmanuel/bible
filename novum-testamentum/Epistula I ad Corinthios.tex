\biblebook{Epistula I ad Corinthios}

\begin{biblechapter}  
\verse Paulus, vocatus apostolus Christi Iesu per voluntatem Dei, et Sosthenes frater 
\verse ecclesiae Dei, quae est Corinthi, sanctificatis in Christo Iesu, vocatis sanctis cum omnibus, qui invocant nomen Domini nostri Iesu Christi in omni loco ipsorum et nostro: 
\verse gratia vobis et pax a Deo Patre nostro et Domino Iesu Christo. 
\verse Gratias ago Deo meo semper pro vobis in gratia Dei, quae data est vobis in Christo Iesu, 
\verse quia in omnibus divites facti estis in illo, in omni verbo et in omni scientia, 
\verse sicut testimonium Christi confirmatum est in vobis,  
\verse ita ut nihil vobis desit in ulla donatione, exspectantibus revelationem Domini nostri Iesu Christi; 
\verse qui et confirmabit vos usque ad finem sine crimine in die Domini nostri Iesu Christi. 
\verse Fidelis Deus, per quem vocati estis in communionem Filii eius Iesu Christi Domini nostri. 
\verse Obsecro autem vos, fratres, per nomen Domini nostri Iesu Christi, ut idipsum dicatis omnes, et non sint in vobis schismata, sitis autem perfecti in eodem sensu et in eadem sententia. 
\verse Significatum est enim mihi de vobis, fratres mei, ab his, qui sunt Chloes, quia contentiones inter vos sunt. 
\verse Hoc autem dico, quod unusquisque vestrum dicit: “Ego quidem sum Pauli", “Ego autem Apollo", “Ego vero Cephae", “Ego autem Christi". 
\verse Divisus est Christus? Numquid Paulus crucifixus est pro vobis, aut in nomine Pauli baptizati estis? 
\verse Gratias ago Deo quod neminem vestrum baptizavi, nisi Crispum et Gaium, 
\verse ne quis dicat quod in nomine meo baptizati sitis.  
\verse Baptizavi autem et Stephanae domum; ceterum nescio si quem alium baptizaverim. 
\verse Non enim misit me Christus baptizare, sed evangelizare; non in sapientia verbi, ut non evacuetur crux Christi. 
\verse Verbum enim crucis pereuntibus quidem stultitia est; his autem, qui salvi fiunt, id est nobis, virtus Dei est. 
\verse Scriptum est enim: “Perdam sapientiam sapientium et prudentiam prudentium reprobabo". 
\verse Ubi sapiens? Ubi scriba? Ubi conquisitor huius saeculi? Nonne stultam fecit Deus sapientiam huius mundi? 
\verse Nam quia in Dei sapientia non cognovit mundus per sapientiam Deum, placuit Deo per stultitiam praedicationis salvos facere credentes. 
\verse Quoniam et Iudaei signa petunt, et Graeci sapientiam quaerunt, 
\verse nos autem praedicamus Christum crucifixum, Iudaeis quidem scandalum, gentibus autem stultitiam; 
\verse ipsis autem vocatis, Iudaeis atque Graecis, Christum Dei virtutem et Dei sapientiam; 
\verse quia quod stultum est Dei, sapientius est hominibus, et, quod infirmum est Dei, fortius est hominibus. 
\verse Videte enim vocationem vestram, fratres; quia non multi sapientes secundum carnem, non multi potentes, non multi nobiles; 
\verse sed, quae stulta sunt mundi, elegit Deus, ut confundat sapientes, et infirma mundi elegit Deus, ut confundat fortia, 
\verse et ignobilia mundi et contemptibilia elegit Deus, quae non sunt, ut ea, quae sunt, destrueret, 
\verse ut non glorietur omnis caro in conspectu Dei. 
\verse Ex ipso autem vos estis in Christo Iesu, qui factus est sapientia nobis a Deo et iustitia et sanctificatio et redemptio, 
\verse ut quemadmodum scriptum est:“Qui gloriatur, in Domino glorietur".  
\end{biblechapter}

\begin{biblechapter}  
\verse Et ego, cum venissem ad vos, fratres, veni non per sublimita tem sermonis aut sapientiae annuntians vobis mysterium Dei. 
\verse Non enim iudicavi scire me aliquid inter vos nisi Iesum Christum et hunc crucifixum. 
\verse Et ego in infirmitate et timore et tremore multo fui apud vos, 
\verse et sermo meus et praedicatio mea non in persuasibilibus sapientiae verbis sed in ostensione Spiritus et virtutis,  
\verse ut fides vestra non sit in sapientia hominum sed in virtute Dei. 
\verse Sapientiam autem loquimur inter perfectos, sapientiam vero non huius saeculi neque principum huius saeculi, qui destruuntur, 
\verse sed loquimur Dei sapientiam in mysterio, quae abscondita est, quam praedestinavit Deus ante saecula in gloriam nostram, 
\verse quam nemo principum huius saeculi cognovit; si enim cognovissent, numquam Dominum gloriae crucifixissent. 
\verse Sed sicut scriptum est: “Quod oculus non vidit, nec auris audivit, nec in cor hominis ascendit, quae praeparavit Deus his, qui diligunt illum". 
\verse Nobis autem revelavit Deus per Spiritum; Spiritus enim omnia scrutatur, etiam profunda Dei. 
\verse Quis enim scit hominum, quae sint hominis, nisi spiritus hominis, qui in ipso est? Ita et, quae Dei sunt, nemo cognovit nisi Spiritus Dei. 
\verse Nos autem non spiritum mundi accepimus, sed Spiritum, qui ex Deo est, ut sciamus, quae a Deo donata sunt nobis; 
\verse quae et loquimur non in doctis humanae sapientiae sed in doctis Spiritus verbis, spiritalibus spiritalia comparantes. 
\verse Animalis autem homo non percipit, quae sunt Spiritus Dei, stultitia enim sunt illi, et non potest intellegere, quia spiritaliter examinantur; 
\verse spiritalis autem iudicat omnia, et ipse a nemine iudicatur. 
\verse Quis enim cognovit sensum Domini, qui instruat eum? Nos autem sensum Christi habemus. 
\end{biblechapter}

\begin{biblechapter} 
\verse Et ego, fratres, non potui vobis loqui quasi spiritalibus sed qua si carnalibus, tamquam parvulis in Christo. 
\verse Lac vobis potum dedi, non escam, nondum enim poteratis. Sed ne nunc quidem potestis, 
\verse adhuc enim estis carnales. Cum enim sit inter vos zelus et contentio, nonne carnales estis et secundum hominem ambulatis? 
\verse Cum enim quis dicit: “Ego quidem sum Pauli", alius autem: “Ego Apollo", nonne homines estis? 
\verse Quid igitur est Apollo? Quid vero Paulus? Ministri, per quos credidistis, et unicuique sicut Dominus dedit. 
\verse Ego plantavi, Apollo rigavit, sed Deus incrementum dedit; 
\verse itaque neque qui plantat, est aliquid, neque qui rigat, sed qui incrementum dat, Deus. 
\verse Qui plantat autem et qui rigat unum sunt; unusquisque autem propriam mercedem accipiet secundum suum laborem. 
\verse Dei enim sumus adiutores: Dei agri cultura estis, Dei aedificatio estis. 
\verse Secundum gratiam Dei, quae data est mihi, ut sapiens architectus fundamentum posui; alius autem superaedificat. Unusquisque autem videat quomodo superaedificet; 
\verse fundamentum enim aliud nemo potest ponere praeter id, quod positum est, qui est Iesus Christus. 
\verse Si quis autem superaedificat supra fundamentum aurum, argentum, lapides pretiosos, ligna, fenum, stipulam, 
\verse uniuscuiusque opus manifestum erit; dies enim declarabit: quia in igne revelatur, et uniuscuiusque opus quale sit ignis probabit. 
\verse Si cuius opus manserit, quod superaedificavit, mercedem accipiet; 
\verse si cuius opus arserit, detrimentum patietur, ipse autem salvus erit, sic tamen quasi per ignem. 
\verse Nescitis quia templum Dei estis, et Spiritus Dei habitat in vobis? 
\verse Si quis autem templum Dei everterit, evertet illum Deus; templum enim Dei sanctum est, quod estis vos. 
\verse Nemo se seducat; si quis videtur sapiens esse inter vos in hoc saeculo, stultus fiat, ut sit sapiens. 
\verse Sapientia enim huius mundi stultitia est apud Deum. Scriptum est enim: “Qui apprehendit sapientes in astutia eorum"; 
\verse et iterum: “Dominus novit cogitationes sapientium, quoniam vanae sunt". 
\verse Itaque nemo glorietur in hominibus. Omnia enim vestra sunt, 
\verse sive Paulus sive Apollo sive Cephas sive mundus sive vita sive mors sive praesentia sive futura, omnia enim vestra sunt, 
\verse vos autem Christi, Christus autem Dei. 
\end{biblechapter}

\begin{biblechapter} 
\verse Sic nos existimet homo ut mi nistros Christi et dispensatores mysteriorum Dei. 
\verse Hic iam quaeritur inter dispensatores, ut fidelis quis inveniatur. 
\verse Mihi autem pro minimo est, ut a vobis iudicer aut ab humano die. Sed neque meipsum iudico;  
\verse nihil enim mihi conscius sum, sed non in hoc iustificatus sum. Qui autem iudicat me, Dominus est! 
\verse Itaque nolite ante tempus quidquam iudicare, quoadusque veniat Dominus, qui et illuminabit abscondita tenebrarum et manifestabit consilia cordium; et tunc laus erit unicuique a Deo. 
\verse Haec autem, fratres, transfiguravi in me et Apollo propter vos, ut in nobis discatis illud: “Ne supra quae scripta sunt", ne unus pro alio inflemini adversus alterum. 
\verse Quis enim te discernit? Quid autem habes, quod non accepisti? Si autem accepisti, quid gloriaris, quasi non acceperis? 
\verse Iam saturati estis, iam divites facti estis. Sine nobis regnastis; et utinam regnaretis, ut et nos vobiscum regnaremus. 
\verse Puto enim, Deus nos apostolos novissimos ostendit tamquam morti destinatos, quia spectaculum facti sumus mundo et angelis et hominibus. 
\verse Nos stulti propter Christum, vos autem prudentes in Christo; nos infirmi, vos autem fortes; vos gloriosi, nos autem ignobiles.  
\verse Usque in hanc horam et esurimus et sitimus et nudi sumus et colaphis caedimur et instabiles sumus 
\verse et laboramus operantes manibus nostris; maledicti benedicimus, persecutionem passi sustinemus, 
\verse blasphemati obsecramus; tamquam purgamenta mundi facti sumus, omnium peripsema, usque adhuc. 
\verse Non ut confundam vos, haec scribo, sed ut quasi filios meos carissimos moneam; 
\verse nam si decem milia paedagogorum habeatis in Christo, sed non multos patres, nam in Christo Iesu per evangelium ego vos genui. 
\verse Rogo ergo vos: imitatorcs mei estote! 
\verse Ideo misi ad vos Timotheum, qui est filius meus carissimus et fidelis in Domino, qui vos commonefaciat vias meas, quae sunt in Christo, sicut ubique in omni ecclesia doceo. 
\verse Tamquam non venturus sim ad vos, sic inflati sunt quidam; 
\verse veniam autem cito ad vos, si Dominus voluerit, et cognoscam non sermonem eorum, qui inflati sunt, sed virtutem; 
\verse non enim in sermone est regnum Dei sed in virtute.  
\verse Quid vultis? In virga veniam ad vos an in caritate et spiritu mansuetudinis? 
\end{biblechapter}

\begin{biblechapter} 
\verse Omnino auditur inter vos for nicatio, et talis fornicatio qualis nec inter gentes, ita ut uxorem patris aliquis habeat. 
\verse Et vos inflati estis et non magis luctum habuistis, ut tollatur de medio vestrum, qui hoc opus fecit? 
\verse Ego quidem absens corpore, praesens autem spiritu, iam iudicavi ut praesens eum, qui sic operatus est, 
\verse in nomine Domini nostri Iesu, congregatis vobis et meo spiritu cum virtute Domini nostri Iesu, 
\verse tradere huiusmodi Satanae in interitum carnis, ut spiritus salvus sit in die Domini. 
\verse Non bona gloriatio vestra. Nescitis quia modicum fermentum totam massam corrumpit? 
\verse Expurgate vetus fermentum, ut sitis nova consparsio, sicut estis azymi. Etenim Pascha nostrum immolatus est Christus! 
\verse Itaque festa celebremus, non in fermento veteri neque in fermento malitiae et nequitiae, sed in azymis sinceritatis et veritatis. 
\verse Scripsi vobis in epistula: Ne commisceamini fornicariis. 
\verse Non utique fornicariis huius mundi aut avaris aut rapacibus aut idolis servientibus, alioquin debueratis de hoc mundo exisse! 
\verse Nunc autem scripsi vobis non commisceri, si is, qui frater nominatur, est fornicator aut avarus aut idolis serviens aut maledicus aut ebriosus aut rapax; cum eiusmodi nec cibum sumere.  
\verse Quid enim mihi de his, qui foris sunt, iudicare? Nonne de his, qui intus sunt, vos iudicatis? 
\verse Nam eos, qui foris sunt, Deus iudicabit. Auferte malum ex vobis ipsis! 
\end{biblechapter}

\begin{biblechapter} 
\verse Audet aliquis vestrum habens negotium adversus alterum iu dicari apud iniquos et non apud sanctos? 
\verse An nescitis quoniam sancti de mundo iudicabunt? Et si in vobis iudicabitur mundus, indigni estis minimis iudiciis? 
\verse Nescitis quoniam angelos iudicabimus, quanto magis saecularia? 
\verse Saecularia igitur iudicia si habueritis, contemptibiles, qui sunt in ecclesia, illos constituite ad iudicandum? 
\verse Ad verecundiam vestram dico! Sic non est inter vos sapiens quisquam, qui possit iudicare inter fratrem suum? 
\verse Sed frater cum fratre iudicio contendit, et hoc apud infideles? 
\verse Iam quidem omnino defectio est vobis, quod iudicia habetis inter vosmetipsos! Quare non magis iniuriam accipitis, quare non magis fraudem patimini? 
\verse Sed vos iniuriam facitis et fraudatis, et hoc fratribus! 
\verse An nescitis quia iniqui regnum Dei non possidebunt? Nolite errare: neque fornicarii neque idolis servientes neque adulteri neque molles neque masculorum concubitores 
\verse neque fures neque avari, non ebriosi, non maledici, non rapaces regnum Dei possidebunt. 
\verse Et haec quidam fuistis. Sed abluti estis, sed sanctificati estis, sed iustificati estis in nomine Domini Iesu Christi et in Spiritu Dei nostri! 
\verse “Omnia mihi licent!". Sed non omnia expediunt. “Omnia mihi licent!". Sed ego sub nullius redigar potestate. 
\verse “Esca ventri, et venter escis!". Deus autem et hunc et has destruet. Corpus autem non fornicationi sed Domino, et Dominus corpori; 
\verse Deus vero et Dominum suscitavit et nos suscitabit per virtutem suam. 
\verse Nescitis quoniam corpora vestra membra Christi sunt? Tollens ergo membra Christi faciam membra meretricis? Absit! 
\verse An nescitis quoniam, qui adhaeret meretrici, unum corpus est? “Erunt enim, inquit, duo in carne una".  
\verse Qui autem adhaeret Domino, unus Spiritus est. 
\verse Fugite fornicationem! Omne peccatum, quodcumque fecerit homo, extra corpus est; qui autem fornicatur, in corpus suum peccat. 
\verse An nescitis quoniam corpus vestrum templum est Spiritus Sancti, qui in vobis est, quem habetis a Deo, et non estis vestri?  
\verse Empti enim estis pretio! Glorificate ergo Deum in corpore vestro. 
\end{biblechapter}

\begin{biblechapter} 
\verse De quibus autem scripsistis, bo num est homini mulierem non non tangere; 
\verse propter fornicationes autem unusquisque suam uxorem habeat, et unaquaeque suum virum habeat. 
\verse Uxori vir debitum reddat; similiter autem et uxor viro. 
\verse Mulier sui corporis potestatem non habet sed vir; similiter autem et vir sui corporis potestatem non habet sed mulier. 
\verse Nolite fraudare invicem, nisi forte ex consensu ad tempus, ut vacetis orationi et iterum sitis in idipsum, ne tentet vos Satanas propter incontinentiam vestram. 
\verse Hoc autem dico secundum indulgentiam, non secundum imperium. 
\verse Volo autem omnes homines esse sicut meipsum; sed unusquisque proprium habet donum ex Deo: alius quidem sic, alius vero sic. 
\verse Dico autem innuptis et viduis: Bonum est illis si sic maneant, sicut et ego;  
\verse quod si non se continent, nubant. Melius est enim nubere quam uri. 
\verse His autem, qui matrimonio iuncti sunt, praecipio, non ego sed Dominus, uxorem a viro non discedere 
\verse — quod si discesserit, maneat innupta aut viro suo reconcilietur — et virum uxorem non dimittere. 
\verse Ceteris autem ego dico, non Dominus: Si quis frater uxorem habet infidelem, et haec consentit habitare cum illo, non dimittat illam; 
\verse et si qua mulier habet virum infidelem, et hic consentit habitare cum illa, non dimittat virum. 
\verse Sanctificatus est enim vir infidelis in muliere, et sanctificata est mulier infidelis in fratre. Alioquin filii vestri immundi essent; nunc autem sancti sunt. 
\verse Quod si infidelis discedit, discedat. Non est enim servituti subiectus frater aut soror in eiusmodi; in pace autem vocavit nos Deus. 
\verse Quid enim scis, mulier, si virum salvum facies? Aut quid scis, vir, si mulierem salvam facies? 
\verse Nisi unicuique, sicut divisit Dominus, unumquemque, sicut vocavit Deus, ita ambulet; et sic in omnibus ecclesiis doceo. 
\verse Circumcisus aliquis vocatus est? Non adducat praeputium! In praeputio aliquis vocatus est? Non circumcidatur! 
\verse Circumcisio nihil est, et praeputium nihil est, sed observatio mandatorum Dei. 
\verse Unusquisque, in qua vocatione vocatus est, in ea permaneat. 
\verse Servus vocatus es? Non sit tibi curae; sed et si potes liber fieri, magis utere! 
\verse Qui enim in Domino vocatus est servus, libertus est Domini; similiter, qui liber vocatus est, servus est Christi! 
\verse Pretio empti estis! Nolite fieri servi hominum. 
\verse Unusquisque, in quo vocatus est, fratres, in hoc maneat apud Deum. 
\verse De virginibus autem praeceptum Domini non habeo; consilium autem do, tamquam misericordiam consecutus a Domino, ut sim fidelis. 
\verse Existimo ergo hoc bonum esse propter instantem necessitatem, quoniam bonum est homini sic esse. 
\verse Alligatus es uxori? Noli quaerere solutionem. Solutus es ab uxore? Noli quaerere uxorem. 
\verse Si autem acceperis uxorem, non peccasti; et si nupserit virgo, non peccavit. Tribulationem tamen carnis habebunt huiusmodi, ego autem vobis parco. 
\verse Hoc itaque dico, fratres, tempus breviatum est; reliquum est, ut et qui habent uxores, tamquam non habentes sint, 
\verse et qui flent, tamquam non flentes, et qui gaudent, tamquam non gaudentes, et qui emunt, tamquam non possidentes, 
\verse et qui utuntur hoc mundo, tamquam non abutentes; praeterit enim figura huius mundi. 
\verse Volo autem vos sine sollicitudine esse. Qui sine uxore est, sollicitus est, quae Domini sunt, quomodo placeat Domino; 
\verse qui autem cum uxore est, sollicitus est, quae sunt mundi, quomodo placeat uxori,  
\verse et divisus est. Et mulier innupta et virgo cogitat, quae Domini sunt, ut sit sancta et corpore et spiritu; quae autem nupta est, cogitat, quae sunt mundi, quomodo placeat viro. 
\verse Porro hoc ad utilitatem vestram dico, non ut laqueum vobis iniciam, sed ad id quod honestum est, et ut assidue cum Domino sitis sine distractione. 
\verse Si quis autem turpem se videri existimat super virgine sua, quod sit superadulta, et ita oportet fieri, quod vult, faciat; non peccat: nubant. 
\verse Qui autem statuit in corde suo firmus, non habens necessitatem, potestatem autem habet suae voluntatis, et hoc iudicavit in corde suo servare virginem suam, bene faciet; 
\verse igitur et, qui matrimonio iungit virginem suam, bene facit; et, qui non iungit, melius faciet. 
\verse Mulier alligata est, quanto tempore vir eius vivit; quod si dormierit vir eius, libera est, cui vult nubere, tantum in Domino. 
\verse Beatior autem erit, si sic permanserit secundum meum consilium; puto autem quod et ego Spiritum Dei habeo. 
\end{biblechapter}

\begin{biblechapter} 
\verse De idolothytis autem, scimus quia omnes scientiam habemus. Scientia inflat, caritas vero aedificat. 
\verse Si quis se existimat scire aliquid, nondum cognovit, quemadmodum oporteat eum scire; 
\verse si quis autem diligit Deum, hic cognitus est ab eo. 
\verse De esu igitur idolothytorum, scimus quia nullum idolum est in mundo, et quod nullus deus nisi Unus. 
\verse Nam et si sunt, qui dicantur dii sive in caelo sive in terra, si quidem sunt dii multi et domini multi, 
\verse nobis tamen unus Deus Pater, ex quo omnia et nos in illum, et unus Dominus Iesus Christus, per quem omnia et nos per ipsum. 
\verse Sed non in omnibus est scientia; quidam autem consuetudine usque nunc idoli quasi idolothytum manducant, et conscientia ipsorum, cum sit infirma, polluitur. 
\verse Esca autem nos non commendat Deo; neque si non manducaverimus, deficiemus, neque si manducaverimus, abundabimus. 
\verse Videte autem, ne forte haec licentia vestra offendiculum fiat infirmis. 
\verse Si enim quis viderit eum, qui habet scientiam, in idolio recumbentem, nonne conscientia eius, cum sit infirma, aedificabitur ad manducandum idolothyta? 
\verse Peribit enim infirmus in tua scientia, frater, propter quem Christus mortuus est! 
\verse Sic autem peccantes in fratres et percutientes conscientiam eorum infirmam, in Christum peccatis.  
\verse Quapropter si esca scandalizat fratrem meum, non manducabo carnem in aeternum, ne fratrem meum scandalizem. 
\end{biblechapter}

\begin{biblechapter} 
\verse Non sum liber? Non sum apo stolus? Nonne Iesum Dominum nostrum vidi? Non opus meum vos estis in Domino? 
\verse Si aliis non sum apostolus, sed tamen vobis sum; nam signaculum apostolatus mei vos estis in Domino. 
\verse Mea defensio apud eos, qui me interrogant, haec est. 
\verse Numquid non habemus potestatem manducandi et bibendi? 
\verse Numquid non habemus potestatem sororem mulierem circumducendi, sicut et ceteri apostoli et fratres Domini et Cephas? 
\verse Aut solus ego et Barnabas non habemus potestatem non operandi? 
\verse Quis militat suis stipendiis umquam? Quis plantat vineam et fructum eius non edit? Aut quis pascit gregem et de lacte gregis non manducat? 
\verse Numquid secundum hominem haec dico? An et lex haec non dicit? 
\verse Scriptum est enim in Lege Moysis: “Non alligabis os bovi trituranti". Numquid de bobus cura est Deo? 
\verse An propter nos utique dicit? Nam propter nos scripta sunt, quoniam debet in spe, qui arat, arare; et, qui triturat, in spe fructus percipiendi.  
\verse Si nos vobis spiritalia seminavimus, magnum est, si nos carnalia vestra metamus? 
\verse Si alii potestatis vestrae participes sunt, non potius nos? Sed non usi sumus hac potestate, sed omnia sustinemus, ne quod offendiculum demus evangelio Christi. 
\verse Nescitis quoniam, qui sacra operantur, quae de sacrario sunt, edunt; qui altari deserviunt, cum altari participantur? 
\verse Ita et Dominus ordinavit his, qui evangelium annuntiant, de evangelio vivere. 
\verse Ego autem nullo horum usus sum. Non scripsi autem haec, ut ita fiant in me; bonum est enim mihi magis mori quam ut gloriam meam quis evacuet. 
\verse Nam si evangelizavero, non est mihi gloria; necessitas enim mihi incumbit. Vae enim mihi est, si non evangelizavero! 
\verse Si enim volens hoc ago, mercedem habeo; si autem invitus, dispensatio mihi credita est. 
\verse Quae est ergo merces mea? Ut evangelium praedicans sine sumptu ponam evangelium, ut non abutar potestate mea in evangelio. 
\verse Nam cum liber essem ex omnibus, omnium me servum feci, ut plures lucri facerem. 
\verse Et factus sum Iudaeis tamquam Iudaeus, ut Iudaeos lucrarer; his, qui sub lege sunt, quasi sub lege essem, cum ipse non essem sub lege, ut eos, qui sub lege erant, lucri facerem; 
\verse his, qui sine lege erant, tamquam sine lege essem, cum sine lege Dei non essem, sed in lege essem Christi, ut lucri facerem eos, qui sine lege erant; 
\verse factus sum infirmis infirmus, ut infirmos lucri facerem; omnibus omnia factus sum, ut aliquos utique facerem salvos. 
\verse Omnia autem facio propter evangelium, ut comparticeps eius efficiar. 
\verse Nescitis quod hi, qui in stadio currunt, omnes quidem currunt, sed unus accipit bravium? Sic currite, ut comprehendatis. 
\verse Omnis autem, qui in agone contendit, ab omnibus se abstinet; et illi quidem, ut corruptibilem coronam accipiant, nos autem incorruptam. 
\verse Ego igitur sic curro non quasi in incertum, sic pugno non quasi aerem verberans; 
\verse sed castigo corpus meum et in servitutem redigo, ne forte, cum aliis praedicaverim, ipse reprobus efficiar. 
\end{biblechapter}

\begin{biblechapter} 
\verse Nolo enim vos ignorare, fra tres, quoniam patres nostri omnes sub nube fuerunt et omnes mare transierunt 
\verse et omnes in Moyse baptizati sunt in nube et in mari 
\verse et omnes eandem escam spiritalem manducaverunt 
\verse et omnes eundem potum spiritalem biberunt; bibebant autem de spiritali, consequente eos, petra; petra autem erat Christus. 
\verse Sed non in pluribus eorum complacuit sibi Deus, nam prostrati sunt in deserto. 
\verse Haec autem figurae fuerunt nostrae, ut non simus concupiscentes malorum, sicut et illi concupierunt. 
\verse Neque idolorum cultores efficiamini, sicut quidam ex ipsis; quemadmodum scriptum est: “Sedit populus manducare et bibere, et surrexerunt ludere". 
\verse Neque fornicemur, sicut quidam ex ipsis fornicati sunt, et ceciderunt una die viginti tria milia. 
\verse Neque tentemus Christum, sicut quidam eorum tentaverunt et a serpentibus perierunt. 
\verse Neque murmuraveritis, sicut quidam eorum murmuraverunt et perierunt ab exterminatore.  
\verse Haec autem in figura contingebant illis; scripta sunt autem ad correptionem nostram, in quos fines saeculorum devenerunt. 
\verse Itaque, qui se existimat stare, videat, ne cadat. 
\verse Tentatio vos non apprehendit nisi humana; fidelis autem Deus, qui non patietur vos tentari super id quod potestis, sed faciet cum tentatione etiam proventum, ut possitis sustinere. 
\verse Propter quod, carissimi mihi, fugite ab idolorum cultura. 
\verse Ut prudentibus loquor; vos iudicate, quod dico: 
\verse Calix benedictionis, cui benedicimus, nonne communicatio sanguinis Christi est? Et panis, quem frangimus, nonne communicatio corporis Christi est? 
\verse Quoniam unus panis, unum corpus multi sumus, omnes enim de uno pane participamur. 
\verse Videte Israel secundum carnem: nonne, qui edunt hostias, communicantes sunt altari? 
\verse Quid ergo dico? Quod idolothytum sit aliquid? Aut quod idolum sit aliquid?  
\verse Sed, quae immolant, daemoniis immolant et non Deo; nolo autem vos communicantes fieri daemoniis. 
\verse Non potestis calicem Domini bibere et calicem daemoniorum; non potestis mensae Domini participes esse et mensae daemoniorum. 
\verse An aemulamur Dominum? Numquid fortiores illo sumus? 
\verse “Omnia licent!". Sed non omnia expediunt. “Omnia licent!". Sed non omnia aedificant. 
\verse Nemo, quod suum est, quaerat, sed quod alterius. 
\verse Omne, quod in macello venit, manducate, nihil interrogantes propter conscientiam;  
\verse Domini enim est terra, et plenitudo eius. 
\verse Si quis vocat vos infidelium, et vultis ire, omne, quod vobis apponitur, manducate, nihil interrogantes propter conscientiam. 
\verse Si quis autem vobis dixerit: “Hoc immolaticium est idolis", nolite manducare, propter illum, qui indicavit, et propter conscientiam; 
\verse conscientiam autem dico non tuam ipsius sed alterius. Ut quid enim libertas mea iudicatur ab alia conscientia?  
\verse Si ego cum gratia participo, quid blasphemor pro eo, quod gratias ago? 
\verse Sive ergo manducatis sive bibitis sive aliud quid facitis, omnia in gloriam Dei facite. 
\verse Sine offensione estote Iudaeis et Graecis et ecclesiae Dei,  
\verse sicut et ego per omnia omnibus placeo, non quaerens, quod mihi utile est, sed quod multis, ut salvi fiant. 
\end{biblechapter}

\begin{biblechapter} 
\verse Imitatores mei estote, sicut et ego Christi. 
\verse Laudo autem vos quod omnia mei memores estis et, sicut tradidi vobis, traditiones meas tenetis. 
\verse Volo autem vos scire quod omnis viri caput Christus est, caput autem mulieris vir, caput vero Christi Deus. 
\verse Omnis vir orans aut prophetans velato capite deturpat caput suum; 
\verse omnis autem mulier orans aut prophetans non velato capite deturpat caput suum; unum est enim atque si decalvetur. 
\verse Nam si non velatur mulier, et tondeatur! Si vero turpe est mulieri tonderi aut decalvari, veletur. 
\verse Vir quidem non debet velare caput, quoniam imago et gloria est Dei; mulier autem gloria viri est. 
\verse Non enim vir ex muliere est, sed mulier ex viro;  
\verse etenim non est creatus vir propter mulierem, sed mulier propter virum. 
\verse Ideo debet mulier potestatem habere supra caput propter angelos. 
\verse Verumtamen neque mulier sine viro, neque vir sine muliere in Domino; 
\verse nam sicut mulier de viro, ita et vir per mulierem, omnia autem ex Deo. 
\verse In vobis ipsi iudicate: Decet mulierem non velatam orare Deum? 
\verse Nec ipsa natura docet vos quod vir quidem, si comam nutriat, ignominia est illi; 
\verse mulier vero, si comam nutriat, gloria est illi? Quoniam coma pro velamine ei data est. 
\verse Si quis autem videtur contentiosus esse, nos talem consuetudinem non habemus, neque ecclesiae Dei. 
\verse Hoc autem praecipio, non laudans quod non in melius sed in deterius convenitis. 
\verse Primum quidem convenientibus vobis in ecclesia, audio scissuras inter vos esse et ex parte credo. 
\verse Nam oportet et haereses inter vos esse, ut et, qui probati sunt, manifesti fiant in vobis. 
\verse Convenientibus ergo vobis in unum, non est dominicam cenam manducare; 
\verse unusquisque enim suam cenam praesumit in manducando, et alius quidem esurit, alius autem ebrius est. 
\verse Numquid domos non habetis ad manducandum et bibendum? Aut ecclesiam Dei contemnitis et confunditis eos, qui non habent? Quid dicam vobis? Laudabo vos? In hoc non laudo! 
\verse Ego enim accepi a Domino, quod et tradidi vobis, quoniam Dominus Iesus, in qua nocte tradebatur, accepit panem 
\verse et gratias agens fregit et dixit: “Hoc est corpus meum, quod pro vobis est; hoc facite in meam commemorationem";  
\verse similiter et calicem, postquam cenatum est, dicens: “Hic calix novum testamentum est in meo sanguine; hoc facite, quotiescumque bibetis, in meam commemorationem". 
\verse Quotiescumque enim manducabitis panem hunc et calicem bibetis, mortem Domini annuntiatis, donec veniat. 
\verse Itaque, quicumque manducaverit panem vel biberit calicem Domini indigne, reus erit corporis et sanguinis Domini. 
\verse Probet autem seipsum homo, et sic de pane illo edat et de calice bibat; 
\verse qui enim manducat et bibit, iudicium sibi manducat et bibit non diiudicans corpus. 
\verse Ideo inter vos multi infirmi et imbecilles et dormiunt multi. 
\verse Quod si nosmetipsos diiudicaremus, non utique iudicaremur; 
\verse dum iudicamur autem, a Domino corripimur, ut non cum hoc mundo damnemur 
\verse Itaque, fratres mei, cum convenitis ad manducandum, invicem exspectate. 
\verse Si quis esurit, domi manducet, ut non in iudicium conveniatis. Cetera autem, cum venero, disponam. 
\end{biblechapter}

\begin{biblechapter} 
\verse De spiritalibus autem, fra tres, nolo vos ignorare. 
\verse Scitis quoniam, cum gentes essetis, ad simulacra muta, prout ducebamini, euntes. 
\verse Ideo notum vobis facio quod nemo in Spiritu Dei loquens dicit: “Anathema Iesus!"; et nemo potest dicere: “Dominus Iesus", nisi in Spiritu Sancto. 
\verse Divisiones vero gratiarum sunt, idem autem Spiritus; 
\verse et divisiones ministrationum sunt, idem autem Dominus; 
\verse et divisiones operationum sunt, idem vero Deus, qui operatur omnia in omnibus. 
\verse Unicuique autem datur manifestatio Spiritus ad utilitatem. 
\verse Alii quidem per Spiritum datur sermo sapientiae, alii autem sermo scientiae secundum eundem Spiritum, 
\verse alteri fides in eodem Spiritu, alii donationes sanitatum in uno Spiritu, 
\verse alii operationes virtutum, alii prophetatio, alii discretio spirituum, alii genera linguarum, alii interpretatio linguarum; 
\verse haec autem omnia operatur unus et idem Spiritus, dividens singulis prout vult. 
\verse Sicut enim corpus unum est et membra habet multa, omnia autem membra corporis, cum sint multa, unum corpus sunt, ita et Christus; 
\verse etenim in uno Spiritu omnes nos in unum corpus baptizati sumus, sive Iudaei sive Graeci sive servi sive liberi, et omnes unum Spiritum potati sumus. 
\verse Nam et corpus non est unum membrum sed multa. 
\verse Si dixerit pes: “Non sum manus, non sum de corpore", non ideo non est de corpore; 
\verse et si dixerit auris: “Non sum oculus, non sum de corpore", non ideo non est de corpore. 
\verse Si totum corpus oculus est, ubi auditus? Si totum auditus, ubi odoratus? 
\verse Nunc autem posuit Deus membra, unumquodque eorum in corpore, sicut voluit.  
\verse Quod si essent omnia unum membrum, ubi corpus? 
\verse Nunc autem multa quidem membra, unum autem corpus. 
\verse Non potest dicere oculus manui: “Non es mihi necessaria!"; aut iterum caput pedibus: “Non estis mihi necessarii!". 
\verse Sed multo magis, quae videntur membra corporis infirmiora esse, necessaria sunt;  
\verse et, quae putamus ignobiliora membra esse corporis, his honorem abundantiorem circumdamus; et, quae inhonesta sunt nostra, abundantiorem honestatem habent,  
\verse honesta autem nostra nullius egent. Sed Deus temperavit corpus, ei, cui deerat, abundantiorem tribuendo honorem, 
\verse ut non sit schisma in corpore, sed idipsum pro invicem sollicita sint membra. 
\verse Et sive patitur unum membrum, compatiuntur omnia membra; sive glorificatur unum membrum, congaudent omnia membra. 
\verse Vos autem estis corpus Christi et membra ex parte. 
\verse Et quosdam quidem posuit Deus in ecclesia primum apostolos, secundo prophetas, tertio doctores, deinde virtutes, exinde donationes curationum, opitulationes, gubernationes, genera linguarum. 
\verse Numquid omnes apostoli? Numquid omnes prophetae? Numquid omnes doctores? Numquid omnes virtutes? 
\verse Numquid omnes donationes habent curationum? Numquid omnes linguis loquuntur? Numquid omnes interpretantur? 
\verse Aemulamini autem charismata maiora. Et adhuc excellentiorem viam vobis demonstro. 
\end{biblechapter}

\begin{biblechapter} 
\verse Si linguis hominum loquar et angelorum, caritatem autem non habeam, factus sum velut aes sonans aut cymbalum tinniens. 
\verse Et si habuero prophetiam et noverim mysteria omnia et omnem scientiam, et si habuero omnem fidem, ita ut montes transferam, caritatem autem non habuero, nihil sum. 
\verse Et si distribuero in cibos omnes facultates meas et si tradidero corpus meum, ut glorier, caritatem autem non habuero, nihil mihi prodest. 
\verse Caritas patiens est, benigna est caritas, non aemulatur, non agit superbe, non inflatur, 
\verse non est ambitiosa, non quaerit, quae sua sunt, non irritatur, non cogitat malum, 
\verse non gaudet super iniquitatem, congaudet autem veritati;  
\verse omnia suffert, omnia credit, omnia sperat, omnia sustinet. 
\verse Caritas numquam excidit. Sive prophetiae, evacuabuntur; sive linguae, cessabunt; sive scientia, destruetur. 
\verse Ex parte enim cognoscimus et ex parte prophetamus; 
\verse cum autem venerit, quod perfectum est, evacuabitur, quod ex parte est. 
\verse Cum essem parvulus, loquebar ut parvulus, sapiebam ut parvulus, cogitabam ut parvulus; quando factus sum vir, evacuavi, quae erant parvuli. 
\verse Videmus enim nunc per speculum in aenigmate, tunc autem facie ad faciem; nunc cognosco ex parte, tunc autem cognoscam, sicut et cognitus sum. 
\verse Nunc autem manet fides, spes, caritas, tria haec; maior autem ex his est caritas. 
\end{biblechapter}

\begin{biblechapter} 
\verse Sectamini caritatem, aemulamini spiritalia, magis autem, ut prophetetis. 
\verse Qui enim loquitur lingua, non hominibus loquitur sed Deo; nemo enim audit, spiritu autem loquitur mysteria. 
\verse Qui autem prophetat, hominibus loquitur aedificationem et exhortationem et consolationes. 
\verse Qui loquitur lingua, semetipsum aedificat; qui autem prophetat, ecclesiam aedificat. 
\verse Volo autem omnes vos loqui linguis, magis autem prophetare; maior autem est qui prophetat, quam qui loquitur linguis, nisi forte interpretetur, ut ecclesia aedificationem accipiat. 
\verse Nunc autem, fratres, si venero ad vos linguis loquens, quid vobis prodero, nisi vobis loquar aut in revelatione aut in scientia aut in prophetia aut in doctrina? 
\verse Tamen, quae sine anima sunt vocem dantia, sive tibia sive cithara, nisi distinctionem sonituum dederint, quomodo scietur quod tibia canitur, aut quod citharizatur? 
\verse Etenim si incertam vocem det tuba, quis parabit se ad bellum? 
\verse Ita et vos per linguam nisi manifestum sermonem dederitis, quomodo scietur id, quod dicitur? Eritis enim in aera loquentes.  
\verse Tam multa, ut puta, genera linguarum sunt in mundo, et nihil sine voce est.  
\verse Si ergo nesciero virtutem vocis, ero ei, qui loquitur, barbarus; et, qui loquitur, mihi barbarus. 
\verse Sic et vos, quoniam aemulatores estis spirituum, ad aedificationem ecclesiae quaerite, ut abundetis. 
\verse Et ideo, qui loquitur lingua, oret, ut interpretetur. 
\verse Nam si orem lingua, spiritus meus orat, mens autem mea sine fructu est.  
\verse Quid ergo est? Orabo spiritu, orabo et mente; psallam spiritu, psallam et mente. 
\verse Ceterum si benedixeris in spiritu, qui supplet locum idiotae, quomodo dicet “Amen!" super tuam benedictionem, quoniam quid dicas nescit? 
\verse Nam tu quidem bene gratias agis, sed alter non aedificatur. 
\verse Gratias ago Deo, quod omnium vestrum magis linguis loquor; 
\verse sed in ecclesia volo quinque verba sensu meo loqui, ut et alios instruam, quam decem milia verborum in lingua. 
\verse Fratres, nolite pueri effici sensibus, sed malitia parvuli estote; sensibus autem perfecti estote. 
\verse In lege scriptum est: “In aliis linguis et in labiis aliorum loquar populo huic, et nec sic exaudient me", dicit Dominus. 
\verse Itaque linguae in signum sunt non fidelibus sed infidelibus, prophetia autem non infidelibus sed fidelibus. 
\verse Si ergo conveniat universa ecclesia in unum, et omnes linguis loquantur, intrent autem idiotae aut infideles, nonne dicent quod insanitis? 
\verse Si autem omnes prophetent, intret autem quis infidelis vel idiota, convincitur ab omnibus, diiudicatur ab omnibus, 
\verse occulta cordis eius manifesta fiunt; et ita cadens in faciem adorabit Deum pronuntians: “Vere Deus in vobis est!". 
\verse Quid ergo est, fratres? Cum convenitis, unusquisque psalmum habet, doctrinam habet, apocalypsim habet, linguam habet, interpretationem habet: omnia ad aedificationem fiant. 
\verse Sive lingua quis loquitur, secundum duos aut ut multum tres, et per partes, et unus interpretetur; 
\verse si autem non fuerit interpres, taceat in ecclesia, sibi autem loquatur et Deo. 
\verse Prophetae duo aut tres dicant, et ceteri diiudicent; 
\verse quod si alii revelatum fuerit sedenti, prior taceat. 
\verse Potestis enim omnes per singulos prophetare, ut omnes discant, et omnes exhortentur; 
\verse et spiritus prophetarum prophetis subiecti sunt; 
\verse non enim est dissensionis Deus sed pacis. Sicut in omnibus ecclesiis sanctorum, 
\verse mulieres in ecclesiis taceant, non enim permittitur eis loqui; sed subditae sint, sicut et Lex dicit. 
\verse Si quid autem volunt discere, domi viros suos interrogent; turpe est enim mulieri loqui in ecclesia. 
\verse An a vobis verbum Dei processit aut in vos solos pervenit? 
\verse Si quis videtur propheta esse aut spiritalis, cognoscat, quae scribo vobis, quia Domini est mandatum. 
\verse Si quis autem ignorat, ignorabitur. 
\verse Itaque, fratres mei, aemulamini prophetare et loqui linguis nolite prohibere; 
\verse omnia autem honeste et secundum ordinem fiant. 
\end{biblechapter}

\begin{biblechapter} 
\verse Notum autem vobis facio, fratres, evangelium, quod evangelizavi vobis, quod et accepistis, in quo et statis, 
\verse per quod et salvamini, qua ratione evangelizaverim vobis, si tenetis, nisi si frustra credidistis! 
\verse Tradidi enim vobis in primis, quod et accepi, quoniam Christus mortuus est pro peccatis nostris secundum Scripturas 
\verse et quia sepultus est et quia suscitatus est tertia die secundum Scripturas 
\verse et quia visus est Cephae et post haec Duodecim; 
\verse deinde visus est plus quam quingentis fratribus simul, ex quibus plures manent usque adhuc, quidam autem dormierunt; 
\verse deinde visus est Iacobo, deinde apostolis omnibus; 
\verse novissime autem omnium, tamquam abortivo, visus est et mihi. 
\verse Ego enim sum minimus apostolorum, qui non sum dignus vocari apostolus, quoniam persecutus sum ecclesiam Dei; 
\verse gratia autem Dei sum id, quod sum, et gratia eius in me vacua non fuit, sed abundantius illis omnibus laboravi; non ego autem, sed gratia Dei mecum. 
\verse Igitur sive ego sive illi, sic praedicamus, et sic credidistis. 
\verse Si autem Christus praedicatur quod suscitatus est a mortuis, quomodo quidam dicunt in vobis quoniam resurrectio mortuorum non est? 
\verse Si autem resurrectio mortuorum non est, neque Christus suscitatus est! 
\verse Si autem Christus non suscitatus est, inanis est ergo praedicatio nostra, inanis est et fides vestra; 
\verse invenimur autem et falsi testes Dei, quoniam testimonium diximus adversus Deum quod suscitaverit Christum, quem non suscitavit, si revera mortui non resurgunt. 
\verse Nam si mortui non resurgunt, neque Christus resurrexit; 
\verse quod si Christus non resurrexit, stulta est fides vestra; adhuc estis in peccatis vestris. 
\verse Ergo et, qui dormierunt in Christo, perierunt. 
\verse Si in hac vita tantum in Christo sperantes sumus, miserabiliores sumus omnibus hominibus. 
\verse Nunc autem Christus resurrexit a mortuis, primitiae dormientium. 
\verse Quoniam enim per hominem mors, et per hominem resurrectio mortuorum: 
\verse sicut enim in Adam omnes moriuntur, ita et in Christo omnes vivificabuntur.  
\verse Unusquisque autem in suo ordine: primitiae Christus; deinde hi, qui sunt Christi, in adventu eius; 
\verse deinde finis, cum tradiderit regnum Deo et Patri, cum evacuaverit omnem principatum et omnem potestatem et virtutem. 
\verse Oportet autem illum regnare, donec ponat omnes inimicos sub pedibus eius. 
\verse Novissima autem inimica destruetur mors; 
\verse omnia enim subiecit sub pedibus eius. Cum autem dicat: “Omnia subiecta sunt”, sine dubio praeter eum, qui subiecit ei omnia. 
\verse Cum autem subiecta fuerint illi omnia, tunc ipse Filius subiectus erit illi, qui sibi subiecit omnia, ut sit Deus omnia in omnibus. 
\verse Alioquin quid facient, qui baptizantur pro mortuis? Si omnino mortui non resurgunt, ut quid et baptizantur pro illis? 
\verse Ut quid et nos periclitamur omni hora? 
\verse Cotidie morior, utique per vestram gloriationem, fratres, quam habeo in Christo Iesu Domino nostro! 
\verse Si secundum hominem ad bestias pugnavi Ephesi, quid mihi prodest? Si mortui non resurgunt, manducemus et bibamus, cras enim moriemur. 
\verse Noli te seduci: “Corrumpunt mores bonos colloquia mala". 
\verse Evigilate iuste et nolite peccare! Ignorantiam enim Dei quidam ha bent; ad reverentiam vobis loquor. 
\verse Sed dicet aliquis: “Quomodo resurgunt mortui? Quali autem corpore veniunt?". 
\verse Insipiens! Tu, quod seminas, non vivificatur, nisi prius moriatur; 
\verse et, quod seminas, non corpus, quod futurum est, seminas sed nudum granum, ut puta tritici aut alicuius ceterorum. 
\verse Deus autem dat illi corpus sicut voluit, et unicuique seminum proprium corpus. 
\verse Non omnis caro eadem caro, sed alia hominum, alia caro pecorum, alia caro volucrum, alia autem piscium. 
\verse Et corpora caelestia et corpora terrestria, sed alia quidem caelestium gloria, alia autem terrestrium.  
\verse Alia claritas solis, alia claritas lunae et alia claritas stellarum; stella enim a stella differt in claritate. 
\verse Sic et resurrectio mortuorum: seminatur in corruptione, resurgit in incorruptione; 
\verse seminatur in ignobilitate, resurgit in gloria; seminatur in infirmitate, resurgit in virtute;  
\verse seminatur corpus animale, resurgit corpus spiritale. Si est corpus animale, est et spiritale. 
\verse Sic et scriptum est: “Factus est primus homo Adam in animam viventem"; novissimus Adam in Spiritum vivificantem. 
\verse Sed non prius, quod spiritale est, sed quod animale est; deinde quod spiritale. 
\verse Primus homo de terra terrenus, secundus homo de caelo. 
\verse Qualis terrenus, tales et terreni, et qualis caelestis, tales et caelestes; 
\verse et sicut portavimus imaginem terreni, portabimus et imaginem caelestis. 
\verse Hoc autem dico, fratres, quoniam caro et sanguis regnum Dei possidere non possunt, neque corruptio incorruptelam possidebit. 
\verse Ecce mysterium vobis dico: Non omnes quidem dormiemus, sed omnes immutabimur, 
\verse in momento, in ictu oculi, in novissima tuba; canet enim, et mortui suscitabuntur incorrupti, et nos immutabimur. 
\verse Oportet enim corruptibile hoc induere incorruptelam, et mortale induere immortalitatem. 
\verse Cum autem corruptibile hoc induerit incorruptelam, et mortale hoc induerit immortalitatem, tunc fiet sermo, qui scriptus est: “Absorpta est mors in victoria. 
\verse Ubi est, mors, victoria tua? Ubi est, mors, stimulus tuus?". 
\verse Stimulus autem mortis peccatum est, virtus vero peccati lex. 
\verse Deo autem gratias, qui dedit nobis victoriam per Dominum nostrum Iesum Christum. 
\verse Itaque, fratres mei dilecti, stabiles estote, immobiles, abundantes in opere Domini semper, scientes quod labor vester non est inanis in Domino. 
\end{biblechapter}

\begin{biblechapter} 
\verse De collectis autem, quae fiunt in sanctos, sicut ordina vi ecclesiis Galatiae, ita et vos facite. 
\verse Per primam sabbati unusquisque vestrum apud se ponat recondens, quod ei beneplacuerit, ut non, cum venero, tunc collectae fiant. 
\verse Cum autem praesens fuero, quos probaveritis, per epistulas hos mittam perferre gratiam vestram in Ierusalem; 
\verse quod si dignum fuerit, ut et ego eam, mecum ibunt. 
\verse Veniam autem ad vos, cum Macedoniam pertransiero, nam Macedoniam pertransibo; 
\verse apud vos autem forsitan manebo vel etiam hiemabo, ut vos me deducatis, quocumque iero. 
\verse Nolo enim vos modo in transitu videre; spero enim me aliquantum temporis manere apud vos, si Dominus permiserit. 
\verse Permanebo autem Ephesi usque ad Pentecosten; 
\verse ostium enim mihi apertum est magnum et efficax, et adversarii multi. 
\verse Si autem venerit Timotheus, videte, ut sine timore sit apud vos, opus enim Domini operatur, sicut et ego; 
\verse ne quis ergo illum spernat. Deducite autem illum in pace, ut veniat ad me; exspecto enim illum cum fratribus. 
\verse De Apollo autem fratre, multum rogavi eum, ut veniret ad vos cum fratribus, et utique non fuit voluntas, ut nunc veniret; veniet autem, cum ei opportunum fuerit. 
\verse Vigilate, state in fide, viriliter agite, confortamini; 
\verse omnia vestra in caritate fiant. 
\verse Obsecro autem vos, fratres: nostis domum Stephanae, quoniam sunt primitiae Achaiae et in ministerium sanctorum ordinaverunt seipsos;  
\verse ut et vos subditi sitis eiusmodi et omni cooperanti et laboranti. 
\verse Gaudeo autem in praesentia Stephanae et Fortunati et Achaici, quoniam id quod vobis deerat, ipsi suppleverunt; 
\verse refecerunt enim et meum spiritum et vestrum. Cognoscite ergo, qui eiusmodi sunt. 
\verse Salutant vos ecclesiae Asiae. Salutant vos in Domino multum Aquila et Prisca cum domestica sua ecclesia. 
\verse Salutant vos fratres omnes. Salutate invicem in osculo sancto. 
\verse Salutatio mea manu Pauli. 
\verse Si quis non amat Dominum, sit anathema. Marana tha! 
\verse Gratia Domini Iesu vobiscum. 
\verse Caritas mea cum omnibus vobis in Christo Iesu.   
\end{biblechapter}
