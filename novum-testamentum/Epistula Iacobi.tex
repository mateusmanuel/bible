\biblebook{Epistula Iacobi}

\begin{biblechapter}  
\verse Iacobus, Dei et Domini Iesu Christi servus, duodecim tribubus, quae sunt in dispersione, salutem. 
\verse Omne gaudium existimate, fratres mei, cum in tentationibus variis incideritis, 
\verse scientes quod probatio fidei vestrae patientiam operatur; 
\verse patientia autem opus perfectum habeat, ut sitis perfecti et integri, in nullo deficientes. 
\verse Si quis autem vestrum indiget sapientia, postulet a Deo, qui dat omnibus affluenter et non improperat, et dabitur ei. 
\verse Postulet autem in fide nihil haesitans; qui enim haesitat, similis est fluctui maris, qui a vento movetur et circumfertur. 
\verse Non ergo aestimet homo ille quod accipiat aliquid a Domino,  
\verse vir duplex animo, inconstans in omnibus viis suis. 
\verse Glorietur autem frater humilis in exaltatione sua, 
\verse dives autem in humilitate sua, quoniam sicut flos feni transibit. 
\verse Exortus est enim sol cum ardore et arefecit fenum, et flos eius decidit, et decor vultus eius deperiit; ita et dives in itineribus suis marcescet. 
\verse Beatus vir, qui suffert tentationem, quia, cum probatus fuerit, accipiet coronam vitae, quam repromisit Deus diligentibus se. 
\verse Nemo, cum tentatur, dicat: “A Deo tentor"; Deus enim non tentatur malis, ipse autem neminem tentat. 
\verse Unusquisque vero tentatur a concupiscentia sua abstractus et illectus; 
\verse dein concupiscentia, cum conceperit, parit peccatum; peccatum vero, cum consummatum fuerit, generat mortem. 
\verse Nolite errare, fratres mei dilectissimi. 
\verse Omne datum optimum et omne donum perfectum de sursum est, descendens a Patre luminum, apud quem non est transmutatio nec vicissitudinis obumbratio. 
\verse Voluntarie genuit nos verbo veritatis, ut simus primitiae quaedam creaturae eius. 
\verse Scitis, fratres mei dilecti. Sit autem omnis homo velox ad audiendum, tardus autem ad loquendum et tardus ad iram; 
\verse ira enim viri iustitiam Dei non operatur. 
\verse Propter quod abicientes omnem immunditiam et abundantiam malitiae, in mansuetudine suscipite insitum verbum, quod potest salvare animas vestras. 
\verse Estote autem factores verbi et non auditores tantum fallentes vosmetipsos. 
\verse Quia si quis auditor est verbi et non factor, hic comparabitur viro consideranti vultum nativitatis suae in speculo; 
\verse consideravit enim se et abiit, et statim oblitus est qualis fuerit. 
\verse Qui autem perspexerit in lege perfecta libertatis et permanserit, non auditor obliviosus factus sed factor operis, hic beatus in facto suo erit. 
\verse Si quis putat se religiosum esse, non freno circumducens linguam suam sed seducens cor suum, huius vana est religio. 
\verse Religio munda et immaculata apud Deum et Patrem haec est: visitare pupillos et viduas in tribulatione eorum, immaculatum se custodire ab hoc saeculo. 
\end{biblechapter}

\begin{biblechapter} 
\verse Fratres mei, nolite in persona rum acceptione habere fidem Domini nostri Iesu Christi gloriae. 
\verse Etenim, si introierit in synagogam vestram vir aureum anulum habens in veste candida, introierit autem et pauper in sordido habitu, 
\verse et intendatis in eum, qui indutus est veste praeclara, et dixeritis: “Tu sede hic bene", pauperi autem dicatis: “Tu sta illic aut sede sub scabello meo"; 
\verse nonne iudicatis apud vosmetipsos et facti estis iudices cogitationum iniquarum? 
\verse Audite, fratres mei dilectissimi. Nonne Deus elegit, qui pauperes sunt mundo, divites in fide et heredes regni, quod repromisit diligentibus se? 
\verse Vos autem exhonorastis pauperem. Nonne divites opprimunt vos et ipsi trahunt vos ad iudicia? 
\verse Nonne ipsi blasphemant bonum nomen, quod invocatum est super vos?  
\verse Si tamen legem perficitis regalem secundum Scripturam: “Diliges proximum tuum sicut teipsum", bene facitis; 
\verse si autem personas accipitis, peccatum operamini, redarguti a lege quasi transgressores. 
\verse Quicumque autem totam legem servaverit, offendat autem in uno, factus est omnium reus. 
\verse Qui enim dixit: “Non moechaberis", dixit et: “Non occides"; quod si non moecharis, occidis autem, factus es transgressor legis. 
\verse Sic loquimini et sic facite sicut per legem libertatis iudicandi. 
\verse Iudicium enim sine misericordia illi, qui non fecit misericordiam; superexsultat misericordia iudicio. 
\verse Quid proderit, fratres mei, si fidem quis dicat se habere, opera autem non habeat? Numquid poterit fides salvare eum? 
\verse Si frater aut soror nudi sunt et indigent victu cotidiano, 
\verse dicat autem aliquis de vobis illis: “Ite in pace, calefacimini et saturamini", non dederitis autem eis, quae necessaria sunt corporis, quid proderit? 
\verse Sic et fides, si non habeat opera, mortua est in semetipsa. 
\verse Sed dicet quis: “Tu fidem habes, et ego opera habeo". Ostende mihi fidem tuam sine operibus, et ego tibi ostendam ex operibus meis fidem. 
\verse Tu credis quoniam unus est Deus? Bene facis; et daemones credunt et contremiscunt! 
\verse Vis autem scire, o homo inanis, quoniam fides sine operibus otiosa est? 
\verse Abraham, pater noster, nonne ex operibus iustificatus est offerens Isaac filium suum super altare? 
\verse Vides quoniam fides cooperabatur operibus illius, et ex operibus fides consummata est; 
\verse et suppleta est Scriptura dicens: “Credidit Abraham Deo, et reputatum est illi ad iustitiam", et amicus Dei appellatus est. 
\verse Videtis quoniam ex operibus iustificatur homo et non ex fide tantum. 
\verse Similiter autem et Rahab, meretrix nonne ex operibus iustificata est suscipiens nuntios et alia via eiciens? 
\verse Sicut enim corpus sine spiritu emortuum est, ita et fides sine operibus mortua est. 
\end{biblechapter}

\begin{biblechapter} 
\verse Nolite plures magistri fieri, fra tres mei, scientes quoniam maius iudicium accipiemus. 
\verse In multis enim offendimus omnes. Si quis in verbo non offendit, hic perfectus est vir, potens etiam freno circumducere totum corpus. 
\verse Si autem equorum frenos in ora mittimus ad oboediendum nobis, et omne corpus illorum circumferimus. 
\verse Ecce et naves, cum tam magnae sint et a ventis validis minentur, circumferuntur a minimo gubernaculo, ubi impetus dirigentis voluerit; 
\verse ita et lingua modicum quidem membrum est et magna exsultat. Ecce quantus ignis quam magnam silvam incendit! 
\verse Et lingua ignis est, universitas iniquitatis; lingua constituitur in membris nostris, quae maculat totum corpus et inflammat rotam nativitatis et inflammatur a gehenna. 
\verse Omnis enim natura et bestiarum et volucrum et serpentium et etiam cetorum domatur et domita est a natura humana; 
\verse linguam autem nullus hominum domare potest, inquietum malum, plena veneno mortifero. 
\verse In ipsa benedicimus Dominum et Patrem et in ipsa maledicimus homines, qui ad similitudinem Dei facti sunt; 
\verse ex ipso ore procedit benedictio et maledictio. Non oportet, fratres mei, haec ita fieri.  
\verse Numquid fons de eodem foramine emanat dulcem et amaram aquam? 
\verse Numquid potest, fratres mei, ficus olivas facere, aut vitis ficus? Neque salsa dulcem potest facere aquam. 
\verse Quis sapiens et disciplinatus inter vos? Ostendat ex bona conversatione operationem suam in mansuetudine sapientiae. 
\verse Quod si zelum amarum habetis et contentiones in cordibus vestris, nolite gloriari et mendaces esse adversus veritatem. 
\verse Non est ista sapientia desursum descendens, sed terrena, animalis, diabolica; 
\verse ubi enim zelus et contentio, ibi inconstantia et omne opus pravum. 
\verse Quae autem desursum est sapientia primum quidem pudica est, deinde pacifica, modesta, suadibilis, plena misericordia et fructibus bonis, non iudicans, sine simulatione; 
\verse fructus autem iustitiae in pace seminatur facientibus pacem. 
\end{biblechapter}

\begin{biblechapter} 
\verse Unde bella et unde lites in vobis? Nonne hinc, ex concupi scentiis vestris, quae militant in membris vestris? 
\verse Concupiscitis et non habetis; occiditis et zelatis et non potestis adipisci; litigatis et belligeratis. Non habetis, propter quod non postulatis; 
\verse petitis et non accipitis, eo quod male petitis, ut in concupiscentiis vestris insumatis. 
\verse Adulteri, nescitis quia amicitia huius mundi inimica est Dei? Quicumque ergo voluerit amicus esse saeculi huius, inimicus Dei constituitur.  
\verse Aut putatis quia inaniter Scriptura dicat: “Ad invidiam concupiscit Spiritus, qui inhabitat in nobis?". 
\verse Maiorem autem dat gratiam; propter quod dicit: “Deus superbis resistit, humilibus autem dat gratiam". 
\verse Subicimini igitur Deo; resistite autem Diabolo, et fugiet a vobis. 
\verse Appropiate Deo, et appropinquabit vobis. Emundate manus, peccatores; et purificate corda, duplices animo. 
\verse Miseri estote et lugete et plorate; risus vester in luctum convertatur, et gaudium in maerorem. 
\verse Humiliamini in conspectu Domini, et exaltabit vos. 
\verse Nolite detrahere alterutrum, fratres; qui detrahit fratri, aut qui iudicat fratrem suum, detrahit legi et iudicat legem; si autem iudicas legem, non es factor legis sed iudex. 
\verse Unus est legislator et iudex, qui potest salvare et perdere; tu autem quis es, qui iudicas proximum? 
\verse Age nunc, qui dicitis: “Hodie aut crastino ibimus in illam civitatem et faciemus quidem ibi annum et mercabimur et lucrum faciemus"; 
\verse qui ignoratis, quae erit in crastinum vita vestra! Vapor enim estis ad modicum parens, deinceps exterminatur; 
\verse pro eo ut dicatis: “Si Dominus voluerit, et vivemus et faciemus hoc aut illud". 
\verse Nunc autem gloriamini in superbiis vestris; omnis gloriatio talis maligna est. 
\verse Scienti igitur bonum facere et non facienti, peccatum est illi! 
\end{biblechapter}

\begin{biblechapter} 
\verse Age nunc, divites, plorate ulu lantes in miseriis, quae adve nient vobis. 
\verse Divitiae vestrae putrefactae sunt, et vestimenta vestra a tineis comesta sunt, 
\verse aurum et argentum vestrum aeruginavit, et aerugo eorum in testimonium vobis erit et manducabit carnes vestras sicut ignis: thesaurizastis in novissimis diebus. 
\verse Ecce merces operariorum, qui messuerunt regiones vestras, quae fraudata est a vobis, clamat, et clamores eorum, qui messuerunt, in aures Domini Sabaoth introierunt. 
\verse Epulati estis super terram et in luxuriis fuistis, enutristis corda vestra in die occisionis. 
\verse Addixistis, occidistis iustum. Non resistit vobis. 
\verse Patientes igitur estote, fratres, usque ad adventum Domini. Ecce agricola exspectat pretiosum fructum terrae, patienter ferens, donec accipiat imbrem temporaneum et serotinum. 
\verse Patientes estote, et vos, confirmate corda vestra, quoniam adventus Domini appropinquavit. 
\verse Nolite ingemiscere, fratres, in alterutrum, ut non iudicemini; ecce iudex ante ianuam assistit.  
\verse Exemplum accipite, fratres, laboris et patientiae prophetas, qui locuti sunt in nomine Domini. 
\verse Ecce beatificamus eos, qui sustinuerunt; sufferentiam Iob audistis et finem Domini vidistis, quoniam misericors est Dominus et miserator. 
\verse Ante omnia autem, fratres mei, nolite iurare neque per caelum neque per terram, neque aliud quodcumque iuramentum; sit autem vestrum “Est" est, et “Non" non, uti non sub iudicio decidatis. 
\verse Tristatur aliquis vestrum? Oret. Aequo animo est? Psallat. 
\verse Infirmatur quis in vobis? Advocet presbyteros ecclesiae, et orent super eum, unguentes eum oleo in nomine Domini. 
\verse Et oratio fidei salvabit infirmum, et allevabit eum Dominus; et si peccata operatus fuerit, dimittentur ei. 
\verse Confitemini ergo alterutrum peccata et orate pro invicem, ut sanemini. Multum enim valet deprecatio iusti operans. 
\verse Elias homo erat similis nobis passibilis et oratione oravit, ut non plueret, et non pluit super terram annos tres et menses sex; 
\verse et rursum oravit, et caelum dedit pluviam, et terra germinavit fructum suum. 
\verse Fratres mei, si quis ex vobis erraverit a veritate, et converterit quis eum, 
\verse scire debet quoniam, qui converti fecerit peccatorem ab errore viae eius, salvabit animam suam a morte et operiet multitudinem peccatorum.
\end{biblechapter}
