\biblebook{Epistula II ad Corinthios}

\begin{biblechapter}   
\verse Paulus, apostolus Christi Iesu per voluntatem Dei, et Timotheus frater ecclesiae Dei, quae est Corinthi, cum sanctis omnibus, qui sunt in universa Achaia: 
\verse gratia vobis et pax a Deo Patre nostro et Domino Iesu Christo. 
\verse Benedictus Deus et Pater Domini nostri Iesu Christi, Pater misericordiarum et Deus totius consolationis, 
\verse qui consolatur nos in omni tribulatione nostra, ut possimus et ipsi consolari eos, qui in omni pressura sunt, per exhortationem, qua exhortamur et ipsi a Deo; 
\verse quoniam, sicut abundant passiones Christi in nobis, ita per Christum abundat et consolatio nostra. 
\verse Sive autem tribulamur, pro vestra exhortatione et salute; sive exhortamur, pro vestra exhortatione, quae operatur in tolerantia earundem passionum, quas et nos patimur. 
\verse Et spes nostra firma pro vobis, scientes quoniam, sicut socii passionum estis, sic eritis et consolationis. 
\verse Non enim volumus ignorare vos, fratres, de tribulatione nostra, quae facta est in Asia, quoniam supra modum gravati sumus supra virtutem, ita ut taederet nos etiam vivere; 
\verse sed ipsi in nobis ipsis responsum mortis habuimus, ut non simus fidentes in nobis sed in Deo, qui suscitat mortuos: 
\verse qui de tanta morte eripuit nos et eruet, in quem speramus, et adhuc eripiet; 
\verse adiuvantibus et vobis in oratione pro nobis, ut propter eam, quae ex multis personis in nos est, donationem, per multos gratiae agantur pro nobis. 
\verse Nam gloria nostra haec est, testimonium conscientiae nostrae, quod in simplicitate et sinceritate Dei et non in sapientia carnali, sed in gratia Dei conversati sumus in mundo, abundantius autem ad vos. 
\verse Non enim alia scribimus vobis quam quae legitis aut etiam cognoscitis; spero autem quod usque in finem cognoscetis, 
\verse sicut et cognovistis nos ex parte, quia gloria vestra sumus, sicut et vos nostra in die Domini nostri Iesu. 
\verse Et hac confidentia volui prius venire ad vos, ut secundam gratiam haberetis, 
\verse et per vos transire in Macedoniam et iterum a Macedonia venire ad vos et a vobis deduci in Iudaeam. 
\verse Cum hoc ergo voluissem, numquid levitate usus sum? Aut, quae cogito, secundum carnem cogito, ut sit apud me “Est, est" et “Non, non"? 
\verse Fidelis autem Deus, quia sermo noster, qui fit apud vos, non est “Est" et “Non"! 
\verse Dei enim Filius Iesus Christus, qui in vobis per nos praedicatus est, per me et Silvanum et Timotheum, non fuit “Est" et “Non", sed “Est" in illo fuit. 
\verse Quotquot enim promissiones Dei sunt, in illo “Est"; ideo et per ipsum “Amen" Deo ad gloriam per nos. 
\verse Qui autem confirmat nos vobiscum in Christum et qui unxit nos, Deus, 
\verse et qui signavit nos et dedit arrabonem Spiritus in cordibus nostris. 
\verse Ego autem testem Deum invoco in animam meam, quod parcens vobis non veni ultra Corinthum. 
\verse Non quia dominamur fidei vestrae, sed adiutores sumus gaudii vestri, nam fide stetistis. 
\end{biblechapter}

\begin{biblechapter}  
\verse Statui autem hoc ipse apud me, ne iterum in tristitia venirem ad vos;  
\verse si enim ego contristo vos, et quis est qui me laetificet, nisi qui contristatur ex me? 
\verse Et hoc ipsum scripsi, ut non, cum venero, tristitiam habeam de quibus oportebat me gaudere, confidens in omnibus vobis, quia meum gaudium omnium vestrum est. 
\verse Nam ex multa tribulatione et angustia cordis scripsi vobis per multas lacrimas, non ut contristemini, sed ut sciatis quam carita tem habeo abundantius in vos. 
\verse Si quis autem contristavit, non me contristavit, sed ex parte, ut non onerem, omnes vos. 
\verse Sufficit illi, qui eiusmodi est, obiurgatio haec, quae fit a pluribus, 
\verse ita ut e contra magis donetis et consolemini, ne forte abundantiore tristitia absorbeatur, qui eiusmodi est. 
\verse Propter quod obsecro vos, ut confirmetis in illum caritatem;  
\verse ideo enim et scripsi, ut cognoscam probationem vestram, an in omnibus oboedientes sitis. 
\verse Cui autem aliquid donatis, et ego; nam et ego, quod donavi, si quid donavi, propter vos in persona Christi, 
\verse ut non circumveniamur a Satana; non enim ignoramus cogitationes eius. 
\verse Cum venissem autem Troadem ob evangelium Christi, et ostium mihi apertum esset in Domino, 
\verse non habui requiem spiritui meo, eo quod non invenerim Titum fratrem meum, sed valefaciens eis profectus sum in Macedoniam. 
\verse Deo autem gratias, qui semper triumphat nos in Christo et odorem notitiae suae manifestat per nos in omni loco. 
\verse Quia Christi bonus odor sumus Deo in his, qui salvi fiunt, et in his, qui pereunt: 
\verse aliis quidem odor ex morte in mortem, aliis autem odor ex vita in vitam. Et ad haec quis idoneus? 
\verse Non enim sumus sicut plurimi adulterantes verbum Dei, sed sicut ex sinceritate, sed sicut ex Deo coram Deo in Christo loquimur. 
\end{biblechapter}

\begin{biblechapter}  
\verse Incipimus iterum nosmetipsos commendare? Aut numquid egemus, sicut quidam, commendaticiis epistulis ad vos aut ex vobis? 
\verse Epistula nostra vos estis, scripta in cordibus nostris, quae scitur et legitur ab omnibus hominibus; 
\verse manifestati quoniam epistula estis Christi ministrata a nobis, scripta non atramento sed Spiritu Dei vivi, non in tabulis lapideis sed in tabulis cordis carnalibus. 
\verse Fiduciam autem talem habemus per Christum ad Deum. 
\verse Non quod sufficientes simus cogitare aliquid a nobis quasi ex nobis, sed sufficientia nostra ex Deo est, 
\verse qui et idoneos nos fecit ministros Novi Testamenti, non litterae sed Spiritus: littera enim occidit, Spiritus autem vivificat. 
\verse Quod si ministratio mortis, litteris deformata in lapidibus, fuit in gloria, ita ut non possent intendere filii Israel in faciem Moysis propter gloriam vultus eius, quae evacuatur, 
\verse quomodo non magis ministratio Spiritus erit in gloria? 
\verse Nam si ministerium damnationis gloria est, multo magis abundat ministerium iustitiae in gloria. 
\verse Nam nec glorificatum est, quod claruit in hac parte, propter excellentem gloriam; 
\verse si enim, quod evacuatur, per gloriam est, multo magis, quod manet, in gloria est. 
\verse Habentes igitur talem spem multa fiducia utimur, 
\verse et non sicut Moyses: ponebat velamen super faciem suam, ut non intenderent filii Israel in finem illius quod evacuatur. 
\verse Sed obtusi sunt sensus eorum. Usque in hodiernum enim diem idipsum velamen in lectione Veteris Testamenti manet non revelatum, quoniam in Christo evacuatur; 
\verse sed usque in hodiernum diem, cum legitur Moyses, velamen est positum super cor eorum. 
\verse Quando autem conversus fuerit ad Dominum, aufertur velamen. 
\verse Dominus autem Spiritus est; ubi autem Spiritus Domini, ibi libertas. 
\verse Nos vero omnes revelata facie gloriam Domini speculantes, in eandem imaginem transformamur a claritate in clarita tem tamquam a Domini Spiritu.   
\end{biblechapter}

\begin{biblechapter}  
\verse Ideo habentes hanc ministra tionem, iuxta quod misericor diam consecuti sumus, non deficimus, 
\verse sed abdicavimus occulta dedecoris non ambulantes in astutia neque adulterantes verbum Dei, sed in manifestatione veritatis commendantes nosmetipsos ad omnem conscientiam hominum coram Deo. 
\verse Quod si etiam velatum est evangelium nostrum, in his, qui pereunt, est velatum; 
\verse in quibus deus huius saeculi excaecavit mentes infidelium, ut non fulgeat illuminatio evangelii gloriae Christi, qui est imago Dei. 
\verse Non enim nosmetipsos praedicamus sed Iesum Christum Dominum; nos autem servos vestros per Iesum. 
\verse Quoniam Deus, qui dixit: “De tenebris lux splendescat", ipse illuxit in cordibus nostris ad illuminationem scientiae claritatis Dei in facie Iesu Christi. 
\verse Habemus autem thesaurum istum in vasis fictilibus, ut sublimitas sit virtutis Dei et non ex nobis. 
\verse In omnibus tribulationem patimur, sed non angustiamur; aporiamur, sed non destituimur; 
\verse persecutionem patimur, sed non derelinquimur; deicimur, sed non perimus; 
\verse semper mortificationem Iesu in corpore circumferentes, ut et vita Iesu in corpore nostro manifestetur.  
\verse Semper enim nos, qui vivimus, in mortem tradimur propter Iesum, ut et vita Iesu manifestetur in carne nostra mortali. 
\verse Ergo mors in nobis operatur, vita autem in vobis. 
\verse Habentes autem eundem spiritum fidei, sicut scriptum est: “Credidi, propter quod locutus sum", et nos credimus, propter quod et loquimur, 
\verse scientes quoniam, qui suscitavit Dominum Iesum, et nos cum Iesu suscitabit et constituet vobiscum. 
\verse Omnia enim propter vos, ut gratia abundans per multos gratiarum actionem abundare faciat in gloriam Dei. 
\verse Propter quod non deficimus, sed licet is, qui foris est, noster homo corrumpitur, tamen is, qui intus est, noster renovatur de die in diem. 
\verse Id enim, quod in praesenti est, leve tribulationis nostrae supra modum in sublimitatem aeternum gloriae pondus operatur nobis, 
\verse non contemplantibus nobis, quae videntur, sed quae non videntur; quae enim videntur, temporalia sunt, quae autem non videntur, aeterna sunt. 
\end{biblechapter}

\begin{biblechapter}  
\verse Scimus enim quoniam, si terre stris domus nostra huius taber naculi dissolvatur, aedificationem ex Deo habemus domum non manufactam, aeternam in caelis. 
\verse Nam et in hoc ingemiscimus, habitationem nostram, quae de caelo est, superindui cupientes, 
\verse si tamen et exspoliati, non nudi inveniamur. 
\verse Nam et, qui sumus in tabernaculo, ingemiscimus gravati, eo quod nolumus exspoliari, sed supervestiri, ut absorbeatur, quod mortale est, a vita. 
\verse Qui autem effecit nos in hoc ipsum, Deus, qui dedit nobis arrabonem Spiritus. 
\verse Audentes igitur semper et scientes quoniam, dum praesentes sumus in corpore, peregrinamur a Domino; 
\verse per fidem enim ambulamus et non per speciem. 
\verse Audemus autem et bonam voluntatem habemus magis peregrinari a corpore et praesentes esse ad Dominum. 
\verse Et ideo contendimus sive praesentes sive absentes placere illi. 
\verse Omnes enim nos manifestari oportet ante tribunal Christi, ut referat unusquisque pro eis, quae per corpus gessit, sive bonum sive malum. 
\verse Scientes ergo timorem Domini hominibus suademus, Deo autem manifesti sumus; spero autem et in conscientiis vestris manifestos nos esse. 
\verse Non iterum nos commendamus vobis, sed occasionem damus vobis gloriandi pro nobis, ut habeatis ad eos, qui in facie gloriantur et non in corde. 
\verse Sive enim mente excedimus, Deo; sive sobrii sumus, vobis. 
\verse Caritas enim Christi urget nos, aestimantes, hoc, quoniam, si unus pro omnibus mortuus est, ergo omnes mortui sunt; 
\verse et pro omnibus mortuus est, ut et, qui vivunt, iam non sibi vivant, sed ei, qui pro ipsis mortuus est et resurrexit. 
\verse Itaque nos ex hoc neminem novimus secundum carnem; et si cognovimus secundum carnem Christum, sed nunc iam non novimus. 
\verse Si quis ergo in Christo, nova creatura; vetera transierunt, ecce, facta sunt nova. 
\verse Omnia autem ex Deo, qui reconciliavit nos sibi per Christum et dedit nobis ministerium reconciliationis, 
\verse quoniam quidem Deus erat in Christo mundum reconcilians sibi, non reputans illis delicta ipsorum; et posuit in nobis verbum reconciliationis. 
\verse Pro Christo ergo legatione fungimur, tamquam Deo exhortante per nos. Obsecramus pro Christo, reconciliamini Deo. 
\verse Eum, qui non noverat peccatum, pro nobis peccatum fecit, ut nos efficeremur iustitia Dei in ipso. 
\end{biblechapter}

\begin{biblechapter}  
\verse Adiuvantes autem et exhor tamur, ne in vacuum gratiam Dei recipiatis  
\verse — ait enim: “Tempore accepto exaudivi te et in die salutis adiuvi te"; ecce nunc tempus acceptabile, ecce nunc dies salutis — 
\verse nemini dantes ullam offensionem, ut non vituperetur ministerium, 
\verse sed in omnibus exhibentes nosmetipsos sicut Dei ministros in multa patientia, in tribulationibus, in necessitatibus, in angustiis, 
\verse in plagis, in carceribus, in seditionibus, in laboribus, in vigiliis, in ieiuniis, 
\verse in castitate, in scientia, in longanimitate, in suavitate, in Spiritu Sancto, in caritate non ficta, 
\verse in verbo veritatis, in virtute Dei; per arma iustitiae a dextris et sinistris,  
\verse per gloriam et ignobilitatem, per infamiam et bonam famam; ut seductores, et veraces; 
\verse sicut qui ignoti, et cogniti; quasi morientes, et ecce vivimus; ut castigati, et non mortificati; 
\verse quasi tristes, semper autem gaudentes; sicut egentes, multos autem locupletantes; tamquam nihil habentes, et omnia possidentes. 
\verse Os nostrum patet ad vos, o Corinthii, cor nostrum dilatatum est. 
\verse Non angustiamini in nobis, sed angustiamini in visceribus vestris; 
\verse eandem autem habentes remunerationem, tamquam filiis dico, dilatamini et vos. 
\verse Nolite iugum ducere cum infidelibus! Quae enim participatio iustitiae cum iniquitate? Aut quae societas luci ad tenebras? 
\verse Quae autem conventio Christi cum Beliar, aut quae pars fideli cum infideli? 
\verse Qui autem consensus templo Dei cum idolis? Vos enim estis templum Dei vivi; sicut dicit Deus: “Inhabitabo in illis et inambulabo et ero illorum Deus, et ipsi erunt mihi populus. 
\verse Propter quod exite de medio eorum et separamini, dicit Dominus, et immundum ne tetigeritis; et ego recipiam vos 
\verse et ero vobis in Patrem, et vos eritis mihi in filios et filias, dicit Dominus omnipotens". 
\end{biblechapter}

\begin{biblechapter}  
\verse Has igitur habentes promissio nes, carissimi, mundemus nos ab omni inquinamento carnis et spiritus, perficientes sanctificationem in timore Dei. 
\verse Capite nos! Neminem laesimus, neminem corrupimus, neminem circumvenimus. 
\verse Non ad condemnationem dico; praedixi enim quod in cordibus nostris estis ad commoriendum et ad convivendum. 
\verse Multa mihi fiducia est apud vos, multa mihi gloriatio pro vobis; repletus sum consolatione, superabundo gaudio in omni tribulatione nostra. 
\verse Nam et cum venissemus Macedoniam, nullam requiem habuit caro nostra, sed omnem tribulationem passi: foris pugnae, intus timores. 
\verse Sed qui consolatur humiles, consolatus est nos Deus in adventu Titi; 
\verse non solum autem in adventu eius sed etiam in solacio, quo consolatus est in vobis, referens nobis vestrum desiderium, vestrum fletum, vestram aemulationem pro me, ita ut magis gauderem. 
\verse Quoniam etsi contristavi vos in epistula, non me paenitet; etsi paeniteret — video quod epistula illa, etsi ad horam, vos contristavit — 
\verse nunc gaudeo, non quia contristati estis, sed quia contristati estis ad paenitentiam; contristati enim estis secundum Deum, ut in nullo detrimentum patiamini ex nobis. 
\verse Quae enim secundum Deum tristitia, paenitentiam in salutem stabilem operatur; saeculi autem tristitia mortem operatur. 
\verse Ecce enim hoc ipsum secundum Deum contristari: quantam in vobis operatum est sollicitudinem, sed defensionem, sed indignationem, sed timorem, sed desiderium, sed aemulationem, sed vindictam! In omnibus exhibuistis vos incontaminatos esse negotio. 
\verse Igitur etsi scripsi vobis, non propter eum, qui fecit iniuriam, nec propter eum, qui passus est, sed ad manifestandam sollicitudinem vestram, quam pro nobis habetis, ad vos coram Deo. 
\verse Ideo consolati sumus. In consolatione autem nostra abundantius magis gavisi sumus super gaudium Titi, quia refectus est spiritus eius ab omnibus vobis; 
\verse et si quid apud illum de vobis gloriatus sum, non sum confusus, sed sicut omnia vobis in veritate locuti sumus, ita et gloriatio nostra, quae fuit ad Titum, veritas facta est.  
\verse Et viscera eius abundantius in vos sunt, reminiscentis omnium vestrum oboedientiam, quomodo cum timore et tremore excepistis eum. 
\verse Gaudeo quod in omnibus confido in vobis.  
\end{biblechapter}

\begin{biblechapter}    
\verse Notam autem facimus vobis, fratres, gratiam Dei, quae data est in ecclesiis Macedoniae, 
\verse quod in multo experimento tribulationis abundantia gaudii ipsorum et altissima paupertas eorum abundavit in divitias simplicitatis eorum; 
\verse quia secundum virtutem, testimonium reddo, et supra virtutem voluntarii fuerunt 
\verse cum multa exhortatione obsecrantes nos gratiam et communicationem ministerii, quod fit in sanctos. 
\verse Et non sicut speravimus, sed semetipsos dederunt primum Domino, deinde nobis per voluntatem Dei, 
\verse ita ut rogaremus Titum, ut, quemadmodum coepit, ita et perficiat in vos etiam gratiam istam. 
\verse Sed sicut in omnibus abundatis, fide et sermone et scientia et omni sollicitudine et caritate ex nobis in vobis, ut et in hac gratia abundetis.  
\verse Non quasi imperans dico, sed per aliorum sollicitudinem etiam vestrae caritatis ingenitum bonum comprobans; 
\verse scitis enim gratiam Domini nostri Iesu Christi, quoniam propter vos egenus factus est, cum esset dives, ut illius inopia vos divites essetis. 
\verse Et consilium in hoc do. Hoc enim vobis utile est, qui non solum facere, sed et velle coepistis ab anno priore; 
\verse nunc vero et facto perficite, ut, quemadmodum promptus est animus velle, ita sit et perficere ex eo, quod habetis. 
\verse Si enim voluntas prompta est, secundum id quod habet, accepta est, non secundum quod non habet. 
\verse Non enim, ut aliis sit remissio, vobis autem tribulatio; sed ex aequalitate 
\verse in praesenti tempore vestra abundantia illorum inopiam suppleat, ut et illorum abundantia vestram inopiam suppleat, ut fiat aequalitas, sicut scriptum est: 
\verse “Qui multum, non abundavit; et, qui modicum, non minoravit". 
\verse Gratias autem Deo, qui dedit eandem sollicitudinem pro vobis in corde Titi, 
\verse quoniam exhortationem quidem suscepit, sed, cum sollicitior esset, sua voluntate profectus est ad vos. 
\verse Misimus etiam cum illo fratrem, cuius laus est in evangelio per omnes ecclesias 
\verse — non solum autem, sed et ordinatus ab ecclesiis comes noster cum hac gratia, quae ministratur a nobis ad Domini gloriam et destinatam voluntatem nostram — 
\verse devitantes hoc, ne quis nos vituperet in hac plenitudine, quae ministratur a nobis; 
\verse providemus enim bona non solum coram Domino sed etiam coram hominibus. 
\verse Misimus autem cum illis et fratrem nostrum, quem probavimus in multis saepe sollicitum esse, nunc autem multo sollicitiorem, confidentia multa in vos. 
\verse Sive pro Tito, est socius meus et in vos adiutor; sive fratres nostri, apostoli ecclesiarum, gloria Christi. 
\verse Ostensionem ergo, quae est caritatis vestrae et nostrae gloriationis pro vobis, in illos ostendite in faciem ecclesiarum. 
\end{biblechapter}

\begin{biblechapter}  
\verse Nam de ministerio, quod fit in sanctos, superfluum est mihi scribere vobis; 
\verse scio enim promptum animum vestrum, pro quo de vobis glorior apud Macedonas, quoniam Achaia parata est ab anno praeterito, et vestra aemulatio provocavit plurimos. 
\verse Misi autem fratres, ut ne, quod gloriamur de vobis, evacuetur in hac parte, ut, quemadmodum dixi, parati sitis, 
\verse ne, cum venerint mecum Macedones et invenerint vos imparatos, erubescamus nos, ut non dicam vos, in hac substantia. 
\verse Necessarium ergo existimavi rogare fratres, ut praeveniant ad vos et praeparent repromissam benedictionem vestram, ut haec sit parata sic quasi benedictio, non quasi avaritia. 
\verse Hoc autem: qui parce seminat, parce et metet; et, qui seminat in benedictionibus, in benedictionibus et metet. 
\verse Unusquisque prout destinavit corde suo, non ex tristitia aut ex necessitate; hilarem enim datorem diligit Deus. 
\verse Potens est autem Deus omnem gratiam abundare facere in vobis, ut, in omnibus semper omnem sufficientiam habentes, abundetis in omne opus bonum, 
\verse sicut scriptum est: “Dispersit, dedit pauperibus; iustitia eius manet in aeternum". 
\verse Qui autem administrat semen seminanti, et panem ad manducandum praestabit et multiplicabit semen vestrum et augebit incrementa frugum iustitiae vestrae.  
\verse In omnibus locupletati in omnem simplicitatem, quae operatur per nos gratiarum actionem Deo 
\verse — quoniam ministerium huius officii non solum supplet ea, quae desunt sanctis, sed etiam abundat per multas gratiarum actiones Deo — 
\verse per probationem ministerii huius glorificantes Deum in oboedientia confessionis vestrae in evangelium Christi et simplicitate communionis in illos et in omnes, 
\verse et ipsorum obsecratione pro vobis, desiderantium vos propter eminentem gratiam Dei in vobis. 
\verse Gratias Deo super inenarrabili dono eius. 
\end{biblechapter}

\begin{biblechapter}  
\verse Ipse autem ego Paulus obse cro vos per mansuetudinem et modestiam Christi, qui in facie quidem humilis inter vos, absens autem confido in vobis;  
\verse rogo autem, ne praesens audeam per eam confidentiam, quae existimo audere in quosdam, qui arbitrantur nos tamquam secundum carnem ambulemus. 
\verse In carne enim ambulantes, non secundum carnem militamus 
\verse — nam arma militiae nostrae non carnalia sed potentia Deo ad destructionem munitionum — consilia destruentes  
\verse et omnem altitudinem extollentem se adversus scientiam Dei, et in captivitatem redigentes omnem intellectum in obsequium Christi, 
\verse et in promptu habentes ulcisci omnem inoboedientiam, cum impleta fuerit vestra oboedientia. 
\verse Quae secundum faciem sunt, videte. Si quis confidit sibi Christi se esse, hoc cogitet iterum apud se, quia sicut ipse Christi est, ita et nos. 
\verse Nam et si amplius aliquid gloriatus fuero de potestate nostra, quam dedit Dominus in aedificationem et non in destructionem vestram, non erubescam, 
\verse ut non existimer tamquam terrere vos per epistulas; 
\verse quoniam quidem “Epistulae — inquiunt — graves sunt et fortes, praesentia autem corporis infirma, et sermo contemptibilis". 
\verse Hoc cogitet, qui eiusmodi est, quia quales sumus verbo per epistulas absentes, tales et praesentes in facto. 
\verse Non enim audemus inserere aut comparare nos quibusdam, qui seipsos commendant; sed ipsi se in semetipsis metientes et comparantes semetipsos sibi, non intellegunt. 
\verse Nos autem non ultra mensuram gloriabimur sed secundum mensuram regulae, quam impertitus est nobis Deus, mensuram pertingendi usque ad vos. 
\verse Non enim quasi non pertingentes ad vos superextendimus nosmetipsos, usque ad vos enim pervenimus in evangelio Christi; 
\verse non ultra mensuram gloriantes in alienis laboribus, spem autem habentes, crescente fide vestra, in vobis magnificari secundum regulam nostram in abundantiam, 
\verse ad evangelizandum in iis, quae ultra vos sunt, et non in aliena regula gloriari in his, quae praeparata sunt. 
\verse Qui autem gloriatur, in Domino glorietur; 
\verse non enim qui seipsum commendat, ille probatus est, sed quem Dominus commendat. 
\end{biblechapter}

\begin{biblechapter}  
\verse Utinam sustineretis modi cum quid insipientiae meae; sed et supportate me! 
\verse Aemulor enim vos Dei aemulatione; despondi enim vos uni viro virginem castam exhibere Christo. 
\verse Timeo autem, ne, sicut serpens Evam seduxit astutia sua, ita corrumpantur sensus vestri a simplicitate et castitate, quae est in Christum. 
\verse Nam si is qui venit, alium Christum praedicat, quem non praedicavimus, aut alium Spiritum accipitis, quem non accepistis, aut aliud evangelium, quod non recepistis, recte pateremini. 
\verse Existimo enim nihil me minus fecisse magnis apostolis; 
\verse nam etsi imperitus sermone, sed non scientia, in omni autem manifestantes in omnibus ad vos. 
\verse Aut numquid peccatum feci meipsum humilians, ut vos exaltemini, quoniam gratis evangelium Dei evangelizavi vobis? 
\verse Alias ecclesias exspoliavi accipiens stipendium ad ministerium vestrum 
\verse et, cum essem apud vos et egerem, nulli onerosus fui; nam, quod mihi deerat, suppleverunt fratres, qui venerunt a Macedonia; et in omnibus sine onere me vobis servavi et servabo. 
\verse Est veritas Christi in me, quoniam haec gloria non infringetur in me in regionibus Achaiae. 
\verse Quare? Quia non diligo vos? Deus scit! 
\verse Quod autem facio et faciam, ut amputem occasionem eorum, qui volunt occasionem, ut in quo gloriantur, inveniantur sicut et nos. 
\verse Nam eiusmodi pseudoapostoli, operarii subdoli, transfigurantes se in apostolos Christi. 
\verse Et non mirum, ipse enim Satanas transfigurat se in angelum lucis; 
\verse non est ergo magnum, si et ministri eius transfigurentur velut ministri iustitiae, quorum finis erit secundum opera ipsorum. 
\verse Iterum dico, ne quis me putet insipientem esse; alioquin velut insipientem accipite me, ut et ego modicum quid glorier. 
\verse Quod loquor, non loquor secundum Dominum, sed quasi in insipientia, in hac substantia gloriationis.  
\verse Quoniam multi gloriantur secundum carnem, et ego gloriabor. 
\verse Libenter enim suffertis insipientes, cum sitis ipsi sapientes; 
\verse sustinetis enim, si quis vos in servitutem redigit, si quis devorat, si quis accipit, si quis extollitur, si quis in faciem vos caedit. 
\verse Secundum ignobilitatem dico, quasi nos infirmi fuerimus; in quo quis audet, in insipientia dico, audeo et ego. 
\verse Hebraei sunt? Et ego. Israelitae sunt? Et ego. Semen Abrahae sunt? Et ego. 
\verse Ministri Christi sunt? Minus sapiens dico, plus ego: in laboribus plurimis, in carceribus abundantius, in plagis supra modum, in mortibus frequenter; 
\verse a Iudaeis quinquies quadragenas una minus accepi, 
\verse ter virgis caesus sum, semel lapidatus sum, ter naufragium feci, nocte et die in profundo maris fui; 
\verse in itineribus saepe, periculis fluminum, periculis latronum, periculis ex genere, periculis ex gentibus, periculis in civitate, periculis in solitudine, periculis in mari, periculis in falsis fratribus; 
\verse in labore et aerumna, in vigiliis saepe, in fame et siti, in ieiuniis frequenter, in frigore et nuditate; 
\verse praeter illa, quae extrinsecus sunt, instantia mea cotidiana, sollicitudo omnium ecclesiarum.  
\verse Quis infirmatur, et non infirmor? Quis scandalizatur, et ego non uror? 
\verse Si gloriari oportet, quae infirmitatis meae sunt, gloriabor. 
\verse Deus et Pater Domini Iesu scit, qui est benedictus in saecula, quod non mentior. 
\verse Damasci praepositus gentis Aretae regis custodiebat civitatem Damascenorum, ut me comprehenderet; 
\verse et per fenestram in sporta dimissus sum per murum et effugi manus eius. 
\end{biblechapter}

\begin{biblechapter}  
\verse Gloriari oportet; non expedit quidem, veniam autem ad visiones et revelationes Domini. 
\verse Scio hominem in Christo ante annos quattuordecim — sive in corpore nescio, sive extra corpus nescio, Deus scit — raptum eiusmodi usque ad tertium caelum. 
\verse Et scio huiusmodi hominem — sive in corpore sive extra corpus nescio, Deus scit — 
\verse quoniam raptus est in paradisum et audivit arcana verba, quae non licet homini loqui. 
\verse Pro eiusmodi gloriabor; pro me autem nihil gloriabor nisi in infirmitatibus meis. 
\verse Nam, et si voluero gloriari, non ero insipiens, veritatem enim dicam; parco autem, ne quis in me existimet supra id, quod videt me aut audit ex me, 
\verse et ex magnitudine revelationum. Propter quod, ne extollar, datus est mihi stimulus carni, angelus Satanae, ut me colaphizet, ne extollar. 
\verse Propter quod ter Dominum rogavi, ut discederet a me; 
\verse et dixit mihi: “Sufficit tibi gratia mea, nam virtus in infirmitate perficitur". Libentissime igitur potius gloriabor in infirmitatibus meis, ut inhabitet in me virtus Christi. 
\verse Propter quod placeo mihi in infirmitatibus, in contumeliis, in necessitatibus, in persecutionibus et in angustiis, pro Christo; cum enim infirmor, tunc potens sum. 
\verse Factus sum insipiens. Vos me coegistis; ego enim debui a vobis commendari. Nihil enim minus fui ab his, qui sunt supra modum apostoli, tametsi nihil sum; 
\verse signa tamen apostoli facta sunt super vos in omni patientia, signis quoque et prodigiis et virtutibus. 
\verse Quid est enim quod minus habuistis prae ceteris ecclesiis, nisi quod ego ipse non gravavi vos? Donate mihi hanc iniuriam. 
\verse Ecce tertio hoc paratus sum venire ad vos et non ero gravis vobis; non enim quaero, quae vestra sunt, sed vos; nec enim debent filii parentibus thesaurizare, sed parentes filiis. 
\verse Ego autem libentissime impendam et superimpendar ipse pro animabus vestris. Si plus vos diligo, minus diligar? 
\verse Esto quidem, ego vos non gravavi; sed cum essem astutus, dolo vos cepi.  
\verse Numquid per aliquem eorum, quos misi ad vos, circumveni vos? 
\verse Rogavi Titum et misi cum illo fratrem; numquid Titus vos circumvenit? Nonne eodem spiritu ambulavimus? Nonne iisdem vestigiis? 
\verse Olim putatis quod excusemus nos apud vos? Coram Deo in Christo loquimur; omnia autem, carissimi, propter vestram aedificationem. 
\verse Timeo enim, ne forte, cum venero, non quales volo, inveniam vos, et ego inveniar a vobis, qualem non vultis; ne forte contentiones, aemulationes, animositates, dissensiones, detractiones, susurrationes, inflationes, seditiones sint; 
\verse ne iterum, cum venero, humiliet me Deus meus apud vos, et lugeam multos ex his, qui ante peccaverunt et non egerunt paenitentiam super immunditia et fornicatione et impudicitia, quam gesserunt. 
\end{biblechapter}

\begin{biblechapter}  
\verse Ecce tertio hoc venio ad vos; in ore duorum vel trium testium stabit omne verbum. 
\verse Praedixi et praedico, ut praesens bis et nunc absens his, qui ante peccaverunt, et ceteris omnibus, quoniam, si venero iterum, non parcam, 
\verse quoniam experimentum quaeritis eius, qui in me loquitur, Christi, qui in vos non infirmatur, sed potens est in vobis. 
\verse Nam etsi crucifixus est ex infirmitate, sed vivit ex virtute Dei. Nam et nos infirmi sumus in illo, sed vivemus cum eo ex virtute Dei in vos. 
\verse Vosmetipsos tentate, si estis in fide; ipsi vos probate. An non cognoscitis vos ipsos, quia Iesus Christus in vobis est? Nisi forte reprobi estis. 
\verse Spero autem quod cognoscetis quia nos non sumus reprobi. 
\verse Oramus autem Deum, ut nihil mali faciatis, non ut nos probati pareamus, sed ut vos, quod bonum est, faciatis, nos autem ut reprobi simus. 
\verse Non enim possumus aliquid adversus veritatem, sed pro veritate. 
\verse Gaudemus enim, quando nos infirmi sumus, vos autem potentes estis; hoc et oramus, vestram consummationem. 
\verse Ideo haec absens scribo, ut non praesens durius agam secundum potestatem, quam Dominus dedit mihi in aedificationem et non in destructionem. 
\verse De cetero, fratres, gaudete, perfecti estote, exhortamini invicem, idem sapite, pacem habete, et Deus dilectionis et pacis erit vobiscum. 
\verse Salutate invicem in osculo sancto. Salutant vos sancti omnes. 
\verse Gratia Domini Iesu Christi et caritas Dei et communicatio Sancti Spiritus cum omnibus vobis.   
\end{biblechapter}
