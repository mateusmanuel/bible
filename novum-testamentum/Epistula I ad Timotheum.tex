\biblebook{Epistula I ad Timotheum}

\begin{biblechapter}  
\verse Paulus, apostolus Christi Iesu secundum praeceptum Dei salvatoris nostri et Christi Iesu spei nostrae, 
\verse Timotheo germano filio in fide: gratia, misericordia, pax a Deo Patre et Christo Iesu Domino nostro. 
\verse Sicut rogavi te, ut remaneres Ephesi, cum irem in Macedoniam, ut praeciperes quibusdam, ne aliter docerent 
\verse neque intenderent fabulis et genealogiis interminatis, quae quaestiones praestant magis quam dispensationem Dei, quae est in fide; 
\verse finis autem praecepti est caritas de corde puro et conscientia bona et fide non ficta, 
\verse a quibus quidam aberrantes conversi sunt in vaniloquium, 
\verse volentes esse legis doctores, non intellegentes neque quae loquuntur neque de quibus affirmant. 
\verse Scimus autem quia bona est lex, si quis ea legitime utatur, 
\verse sciens hoc quia iusto lex non est posita sed iniustis et non subiectis, impiis et peccatoribus, sceleratis et contaminatis, patricidis et matricidis, homicidis, 
\verse fornicariis, masculorum concubitoribus, plagiariis, mendacibus, periuris et si quid aliud sanae doctrinae adversatur, 
\verse secundum evangelium gloriae beati Dei, quod creditum est mihi. 
\verse Gratiam habeo ei, qui me confortavit, Christo Iesu Domino nostro, quia fidelem me existimavit ponens in ministerio, 
\verse qui prius fui blasphemus et persecutor et contumeliosus; sed misericordiam consecutus sum, quia ignorans feci in incredulitate; 
\verse superabundavit autem gratia Domini nostri cum fide et dilectione, quae sunt in Christo Iesu. 
\verse Fidelis sermo et omni acceptione dignus: Christus Iesus venit in mundum peccatores salvos facere; quorum primus ego sum, 
\verse sed ideo misericordiam consecutus sum, ut in me primo ostenderet Christus Iesus omnem longanimitatem, ad informationem eorum, qui credituri sunt illi in vitam aeternam. 
\verse Regi autem saeculorum, incorruptibili, invisibili, soli Deo honor et gloria in saecula saeculorum. Amen. 
\verse Hoc praeceptum commendo tibi, fili Timothee, secundum praecedentes super te prophetias, ut milites in illis bonam militiam 
\verse habens fidem et bonam conscientiam, quam quidam repellentes circa fidem naufragaverunt; 
\verse ex quibus est Hymenaeus et Alexander, quos tradidi Satanae, ut discant non blasphemare. 
\end{biblechapter}

\begin{biblechapter} 
\verse Obsecro igitur primo omnium fieri obsecrationes, orationes, postulationes, gratiarum actiones pro omnibus hominibus, 
\verse pro regibus et omnibus, qui in sublimitate sunt, ut quietam et tranquillam vitam agamus in omni pietate et castitate. 
\verse Hoc bonum est et acceptum coram salvatore nostro Deo,  
\verse qui omnes homines vult salvos fieri et ad agnitionem veritatis venire. 
\verse Unus enim Deus, unus et mediator Dei et hominum, homo Christus Iesus,  
\verse qui dedit redemptionem semetipsum pro omnibus, testimonium temporibus suis; 
\verse in quod positus sum ego praedicator et apostolus — veritatem dico, non mentior — doctor gentium in fide et veritate. 
\verse Volo ergo viros orare in omni loco levantes puras manus sine ira et disceptatione; 
\verse similiter et mulieres in habitu ornato cum verecundia et sobrietate ornantes se, non in tortis crinibus et auro aut margaritis vel veste pretiosa, 
\verse sed, quod decet mulieres, profitentes pietatem per opera bona. 
\verse Mulier in tranquillitate discat cum omni subiectione; 
\verse docere autem mulieri non permitto neque dominari in virum, sed esse in tranquillitate.  
\verse Adam enim primus formatus est, deinde Eva; 
\verse et Adam non est seductus, mulier autem seducta in praevaricatione fuit. 
\verse Salvabitur autem per filiorum generationem, si permanserint in fide et dilectione et sanctificatione cum sobrietate. 
\end{biblechapter}

\begin{biblechapter} 
\verse Fidelis sermo: si quis episco patum appetit, bonum opus de siderat. 
\verse Oportet ergo episcopum irreprehensibilem esse, unius uxoris virum, sobrium, prudentem, ornatum, hospitalem, doctorem, 
\verse non vinolentum, non percussorem sed modestum, non litigiosum, non cupidum, 
\verse suae domui bene praepositum, filios habentem in subiectione cum omni castitate 
\verse — si quis autem domui suae praeesse nescit, quomodo ecclesiae Dei curam habebit? C, 
\verse non neophytum, ne in superbia elatus in iudicium incidat Diaboli.  
\verse Oportet autem illum et testimonium habere bonum ab his, qui foris sunt, ut non in opprobrium incidat et laqueum Diaboli. 
\verse Diaconos similiter pudicos, non bilingues, non multo vino deditos, non turpe lucrum sectantes, 
\verse habentes mysterium fidei in conscientia pura. 
\verse Et hi autem probentur primum, deinde ministrent nullum crimen habentes.  
\verse Mulieres similiter pudicas, non detrahentes, sobrias, fideles in omnibus.  
\verse Diaconi sint unius uxoris viri, qui filiis suis bene praesint et suis domibus; 
\verse qui enim bene ministraverint, gradum sibi bonum acquirent et multam fiduciam in fide, quae est in Christo Iesu. 
\verse Haec tibi scribo sperans venire ad te cito; 
\verse si autem tardavero, ut scias quomodo oporteat in domo Dei conversari, quae est ecclesia Dei vivi, columna et firmamentum veritatis. 
\verse Et omnium confessione magnum est pietatis mysterium: Qui manifestatus est in carne, iustificatus est in Spiritu, apparuit angelis, praedicatus est in gentibus, creditus est in mumdo, assumptus est in gloria. 
\end{biblechapter}

\begin{biblechapter} 
\verse Spiritus autem manifeste dicit, quia in novissimis temporibus discedent quidam a fide, attendentes spiritibus seductoribus et doctrinis daemoniorum,  
\verse in hypocrisi loquentium mendacium et cauteriatam habentium suam conscientiam, 
\verse prohibentium nubere, abstinere a cibis, quos Deus creavit ad percipiendum cum gratiarum actione fidelibus et his, qui cognoverunt veritatem. 
\verse Quia omnis creatura Dei bona, et nihil reiciendum, quod cum gratiarum actione percipitur; 
\verse sanctificatur enim per verbum Dei et orationem. 
\verse Haec proponens fratribus bonus eris minister Christi Iesu, enutritus verbis fidei et bonae doctrinae, quam assecutus es; 
\verse profanas autem et aniles fabulas devita. Exerce teipsum ad pietatem; 
\verse nam corporalis exercitatio ad modicum utilis est, pietas autem ad omnia utilis est promissionem habens vitae, quae nunc est, et futurae. 
\verse Fidelis sermo et omni acceptione dignus: 
\verse in hoc enim laboramus et certamus, quia sperantes sumus in Deum vivum, qui est salvator omnium hominum, maxime fidelium. 
\verse Praecipe haec et doce. 
\verse Nemo adulescentiam tuam contemnat; sed exemplum esto fidelium in verbo, in conversatione, in caritate, in fide, in castitate. 
\verse Dum venio, attende lectioni, exhortationi, doctrinae. 
\verse Noli neglegere donationem, quae in te est, quae data est tibi per prophetiam cum impositione manuum presbyterii. 
\verse Haec meditare, in his esto, ut profectus tuus manifestus sit omnibus. 
\verse Attende tibi et doctrinae; insta in illis; hoc enim faciens et teipsum salvum facies et eos, qui te audiunt. 
\end{biblechapter}

\begin{biblechapter} 
\verse Seniorem ne increpaveris, sed obsecra ut patrem, iuvenes ut fratres, 
\verse anus ut matres, iuvenculas ut sorores in omni castitate. 
\verse Viduas honora, quae vere viduae sunt. 
\verse Si qua autem vidua filios aut nepotes habet, discant primum domum suam pie regere et mutuam vicem reddere parentibus; hoc enim acceptum est coram Deo. 
\verse Quae autem vere vidua est et desolata, sperat in Deum et instat obsecrationibus et orationibus nocte ac die; 
\verse nam quae in deliciis est vivens, mortua est. 
\verse Et haec praecipe, ut irreprehensibiles sint. 
\verse Si quis autem suorum et maxime domesticorum curam non habet, fidem negavit et est infideli deterior. 
\verse Vidua adscribatur non minus sexaginta annorum, quae fuerit unius viri uxor, 
\verse in operibus bonis testimonium habens: si filios educavit, si hospitio recepit, si sanctorum pedes lavit, si tribulationem patientibus subministravit, si omne opus bonum subsecuta est. 
\verse Adulescentiores autem viduas devita; cum enim luxuriatae fuerint adversus Christum, nubere volunt, 
\verse habentes damnationem, quia primam fidem irritam fecerunt; 
\verse simul autem et otiosae discunt circumire domos, non solum otiosae sed et verbosae et curiosae, loquentes quae non oportet. 
\verse Volo ergo iuniores nubere, filios procreare, dominas domus esse, nullam occasionem dare adversario maledicti gratia; 
\verse iam enim quaedam conversae sunt retro Satanam. 
\verse Si qua fidelis habet viduas, subministret illis, et non gravetur ecclesia, ut his, quae vere viduae sunt, sufficiat. 
\verse Qui bene praesunt presbyteri, duplici honore digni habeantur, maxime qui laborant in verbo et doctrina; 
\verse dicit enim Scriptura: “Non infrenabis os bovi trituranti" et: “Dignus operarius mercede sua". 
\verse Adversus presbyterum accusationem noli recipere, nisi sub duobus vel tribus testibus. 
\verse Peccantes coram omnibus argue, ut et ceteri timorem habeant. 
\verse Testificor coram Deo et Christo Iesu et electis angelis, ut haec custodias sine praeiudicio nihil faciens in aliquam partem declinando. 
\verse Manus cito nemini imposueris neque communicaveris peccatis alienis; teipsum castum custodi. 
\verse Noli adhuc aquam bibere, sed vino modico utere propter stomachum et frequentes tuas infirmitates. 
\verse Quorundam hominum peccata manifesta sunt praecedentia ad iudicium, quosdam autem et subsequuntur; 
\verse similiter et facta bona manifesta sunt, et, quae aliter se habent, abscondi non possunt. 
\end{biblechapter}

\begin{biblechapter} 
\verse Quicumque sunt sub iugo, servi dominos suos omni honore di gnos arbitrentur, ne nomen Dei et doctrina blasphemetur. 
\verse Qui autem fideles habent dominos, non contemnant, quia fratres sunt, sed magis serviant, quia fideles sunt et dilecti, qui beneficii participes sunt. Haec doce et exhortare. 
\verse Si quis aliter docet et non accedit sanis sermonibus Domini nostri Iesu Christi et ei, quae secundum pietatem est, doctrinae, 
\verse superbus est, nihil sciens, sed languens circa quaestiones et pugnas verborum, ex quibus oriuntur invidiae, contentiones, blasphemiae, suspiciones malae, 
\verse conflictationes hominum mente corruptorum et qui veritate privati sunt, existimantium quaestum esse pietatem. 
\verse Est autem quaestus magnus pietas cum sufficientia. 
\verse Nihil enim intulimus in mundum, quia nec auferre quid possumus; 
\verse habentes autem alimenta et quibus tegamur, his contenti erimus. 
\verse Nam qui volunt divites fieri, incidunt in tentationem et laqueum et desideria multa stulta et nociva, quae mergunt homines in interitum et perditionem; 
\verse radix enim omnium malorum est cupiditas, quam quidam appetentes erraverunt a fide et inseruerunt se doloribus multis. 
\verse Tu autem, o homo Dei, haec fuge; sectare vero iustitiam, pietatem, fidem, caritatem, patientiam, mansuetudinem. 
\verse Certa bonum certamen fidei, apprehende vitam aeternam, ad quam vocatus es, et confessus es bonam confessionem coram multis testibus. 
\verse Praecipio tibi coram Deo, qui vivificat omnia, et Christo Iesu, qui testimonium reddidit sub Pontio Pilato bonam confessionem, 
\verse ut serves mandatum sine macula irreprehensibile usque in adventum Domini nostri Iesu Christi, 
\verse quem suis temporibus ostendet beatus et solus potens, Rex regnantium et Dominus dominantium, 
\verse qui solus habet immortalitatem, lucem habitans inaccessibilem, quem vidit nullus hominum nec videre potest; cui honor et imperium sempiternum. Amen. 
\verse Divitibus huius saeculi praecipe non superbe sapere neque sperare in incerto divitiarum sed in Deo, qui praestat nobis omnia abunde ad fruendum,  
\verse bene agere, divites fieri in operibus bonis, facile tribuere, communicare, 
\verse thesaurizare sibi fundamentum bonum in futurum, ut apprehendant veram vitam. 
\verse O Timothee, depositum custodi, devitans profanas vocum novitates et oppositiones falsi nominis scientiae, 
\verse quam quidam profitentes circa fidem aberraverunt. Gratia vobiscum.
\end{biblechapter}
