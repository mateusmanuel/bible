\biblebook{Epistula ad Colossenses}

\begin{biblechapter}  
\verse Paulus, apostolus Christi Iesu per voluntatem Dei, et Timotheus frater 
\verse his, qui sunt Colossis, sanctis et fidelibus fratribus in Christo: gratia vobis et pax a Deo Patre nostro. 
\verse Gratias agimus Deo Patri Domini nostri Iesu Christi semper pro vobis orantes, 
\verse audientes fidem vestram in Christo Iesu et dilectionem, quam habetis in sanctos omnes, 
\verse propter spem, quae reposita est vobis in caelis, quam ante audistis in verbo veritatis evangelii, 
\verse quod pervenit ad vos, sicut et in universo mundo est fructificans et crescens, sicut et in vobis, ex ea die, qua audistis et cognovistis gratiam Dei in veritate; 
\verse sicut didicistis ab Epaphra carissimo conservo nostro, qui est fidelis pro nobis minister Christi,  
\verse qui etiam manifestavit nobis dilectionem vestram in Spiritu. 
\verse Ideo et nos, ex qua die audivimus, non cessamus pro vobis orantes et postulantes, ut impleamini agnitione voluntatis eius in omni sapientia et intellectu spiritali, 
\verse ut ambuletis digne Domino per omnia placentes, in omni opere bono fructificantes et crescentes in scientia Dei, 
\verse in omni virtute confortati secundum potentiam claritatis eius in omnem patientiam et longanimitatem, cum gaudio 
\verse gratias agentes Patri, qui idoneos vos fecit in partem sortis sanctorum in lumine; 
\verse qui eripuit nos de potestate tenebrarum et transtulit in regnum Filii dilectionis suae, 
\verse in quo habemus redemptionem, remissionem peccatorum; 
\verse qui est imago Dei invisibilis, primogenitus omnis creaturae, 
\verse quia in ipso condita sunt universa in caelis et in terra, visibilia et invisibilia, sive throni sive dominationes sive principatus sive potestates. Omnia per ipsum et in ipsum creata sunt, 
\verse et ipse est ante omnia, et omnia in ipso constant. 
\verse Et ipse est caput corporis ecclesiae; qui est principium, primogenitus ex mortuis, ut sit in omnibus ipse primatum tenens, 
\verse quia in ipso complacuit omnem plenitudinem habitare 
\verse et per eum reconciliare omnia in ipsum, pacificans per sanguinem crucis eius, sive quae in terris sive quae in caelis sunt. 
\verse Et vos, cum essetis aliquando alienati et inimici sensu in operibus malis,  
\verse nunc autem reconciliavit in corpore carnis eius per mortem exhibere vos sanctos et immaculatos et irreprehensibiles coram ipso; 
\verse si tamen permanetis in fide fundati et stabiles et immobiles a spe evangelii, quod audistis, quod praedicatum est in universa creatura, quae sub caelo est, cuius factus sum ego Paulus minister. 
\verse Nunc gaudeo in passionibus pro vobis et adimpleo, ea quae desunt passionum Christi in carne mea pro corpore eius, quod est ecclesia, 
\verse cuius factus sum ego minister secundum dispensationem Dei, quae data est mihi in vos, ut impleam verbum Dei; 
\verse mysterium, quod absconditum fuit a saeculis et generationibus, nunc autem manifestatum est sanctis eius, 
\verse quibus voluit Deus notas facere divitias gloriae mysterii huius in gentibus, quod est Christus in vobis, spes gloriae; 
\verse quem nos annuntiamus, commonentes omnem hominem et docentes omnem hominem in omni sapientia, ut exhibeamus omnem hominem perfectum in Christo; 
\verse ad quod et laboro certando secundum operationem eius, quae operatur in me in virtute. 
\end{biblechapter}

\begin{biblechapter}  
\verse Volo enim vos scire qualem sollicitudinem habeam pro vo bis et pro his, qui sunt Laodiciae, et quicumque non viderunt faciem meam in carne, 
\verse ut consolentur corda ipsorum instructi in caritate et in omnes divitias plenitudinis intellectus, in agnitionem mysterii Dei, Christi, 
\verse in quo sunt omnes thesauri sapientiae et scientiae absconditi. 
\verse Hoc dico, ut nemo vos decipiat in subtilitate sermonum. 
\verse Nam etsi corpore absens sum, sed spiritu vobiscum sum, gaudens et videns ordinem vestrum et firmamentum eius, quae in Christum est, fidei vestrae. 
\verse Sicut ergo accepistis Christum Iesum Dominum, in ipso ambulate, 
\verse radicati et superaedificati in ipso et confirmati fide, sicut didicistis, abundantes in gratiarum actione. 
\verse Videte, ne quis vos depraedetur per philosophiam et inanem fallaciam secundum traditionem hominum, secundum elementa mundi et non secundum Christum; 
\verse quia in ipso inhabitat omnis plenitudo divinitatis corporaliter, 
\verse et estis in illo repleti, qui est caput omnis principatus et potestatis; 
\verse in quo et circumcisi estis circumcisione non manufacta in exspoliatione corporis carnis, in circumcisione Christi; 
\verse consepulti ei in baptismo, in quo et conresuscitati estis per fidem operationis Dei, qui suscitavit illum a mortuis; 
\verse et vos, cum mortui essetis in delictis et praeputio carnis vestrae, convivificavit cum illo, donans nobis omnia delicta, 
\verse delens, quod adversum nos erat, chirographum decretis, quod erat contrarium nobis, et ipsum tulit de medio affigens illud cruci; 
\verse exspolians principatus et potestates traduxit confidenter, triumphans illos in semetipso. 
\verse Nemo ergo vos iudicet in cibo aut in potu aut ex parte diei festi aut neomeniae aut sabbatorum, 
\verse quae sunt umbra futurorum, corpus autem Christi. 
\verse Nemo vos bravio defraudet complacens sibi in humilitate et religione angelorum propter ea, quae vidit, ingrediens, frustra inflatus sensu carnis suae 
\verse et non tenens caput, ex quo totum corpus per nexus et coniunctiones subministratum et compaginatum crescit in augmentum Dei. 
\verse Si mortui estis cum Christo ab elementis mundi, quid tamquam viventes in mundo decretis subicimini: 
\verse “Ne tetigeris neque gustaveris neque contrectaveris", 
\verse quae sunt omnia in corruptionem ipso usu secundum praecepta et doctrinas hominum? 
\verse Quae sunt rationem quidem habentia sapientiae in superstitione et humilitate, et non parcendo corpori, non in honore aliquo ad saturitatem carnis. 
\end{biblechapter}

\begin{biblechapter}  
\verse Igitur, si conresurrexistis Chri sto, quae sursum sunt quaerite, ubi Christus est in dextera Dei sedens; 
\verse quae sursum sunt sapite, non quae supra terram.  
\verse Mortui enim estis, et vita vestra abscondita est cum Christo in Deo! 
\verse Cum Christus apparuerit, vita vestra, tunc et vos apparebitis cum ipso in gloria. 
\verse Mortificate ergo membra, quae sunt super terram: fornicationem, immunditiam, libidinem, concupiscentiam malam et avaritiam, quae est simulacrorum servitus,  
\verse propter quae venit ira Dei super filios incredulitatis; 
\verse in quibus et vos ambulastis aliquando, cum viveretis in illis. 
\verse Nunc autem deponite et vos omnia: iram, indignationem, malitiam, blasphemiam, turpem sermonem de ore vestro; 
\verse nolite mentiri invicem, qui exuistis vos veterem hominem cum actibus eius 
\verse et induistis novum, eum, qui renovatur in agnitionem secundum imaginem eius, qui creavit eum, 
\verse ubi non est Graecus et Iudaeus, circumcisio et praeputium, barbarus, Scytha, servus, liber, sed omnia et in omnibus Christus. 
\verse Induite vos ergo, sicut electi Dei, sancti et dilecti, viscera misericordiae, benignitatem, humilitatem, mansuetudinem, longanimitatem, 
\verse supportantes invicem et donantes vobis ipsis, si quis adversus aliquem habet querelam; sicut et Dominus donavit vobis, ita et vos; 
\verse super omnia autem haec: caritatem, quod est vinculum perfectionis. 
\verse Et pax Christi dominetur in cordibus vestris, ad quam et vocati estis in uno corpore. Et grati estote. 
\verse Verbum Christi habitet in vobis abundanter, in omni sapientia docentes et commonentes vosmetipsos psalmis, hymnis, canticis spiritalibus, in gratia cantantes in cordibus vestris Deo; 
\verse et omne, quodcumque facitis in verbo aut in opere, omnia in nomine Domini Iesu gratias agentes Deo Patri per ipsum. 
\verse Mulieres, subditae estote viris, sicut oportet in Domino. 
\verse Viri, diligite uxores et nolite amari esse ad illas. 
\verse Filii, oboedite parentibus per omnia; hoc enim placitum est in Domino. 
\verse Patres, nolite ad indignationem provocare filios vestros, ut non pusillo animo fiant. 
\verse Servi, oboedite per omnia dominis carnalibus, non ad oculum servientes, quasi hominibus placentes, sed in simplicitate cordis, timentes Dominum. 
\verse Quodcumque facitis, ex animo operamini sicut Domino et non hominibus, 
\verse scientes quod a Domino accipietis retributionem hereditatis. Domino Christo servite; 
\verse qui enim iniuriam facit, recipiet id quod inique gessit, et non est personarum acceptio. 
\end{biblechapter}

\begin{biblechapter}  
\verse Domini, quod iustum est et aequum, servis praestate, scien tes quoniam et vos Dominum habetis in caelo. 
\verse Orationi instate, vigilantes in ea in gratiarum actione, 
\verse orantes simul et pro nobis, ut Deus aperiat nobis ostium sermonis ad loquendum mysterium Christi, propter quod etiam vinctus sum, 
\verse ut manifestem illud, ita ut oportet me loqui. 
\verse In sapientia ambulate ad eos, qui foris sunt, tempus redimentes. 
\verse Sermo vester semper sit in gratia, sale conditus, ut sciatis quomodo oporteat vos unicuique respondere. 
\verse Quae circa me sunt, omnia vobis nota faciet Tychicus, carissimus frater et fidelis minister et conservus in Domino, 
\verse quem misi ad vos ad hoc ipsum, ut cognoscatis, quae circa nos sunt, et consoletur corda vestra, 
\verse cum Onesimo fideli et carissimo fratre, qui est ex vobis; omnia, quae hic aguntur, nota facient vobis. 
\verse Salutat vos Aristarchus concaptivus meus et Marcus consobrinus Barnabae, de quo accepistis mandata — si venerit ad vos, excipite illum — 
\verse et Iesus, qui dicitur Iustus, qui sunt ex circumcisione; hi soli adiutores in regno Dei, qui mihi fuerunt solacio. 
\verse Salutat vos Epaphras, qui ex vobis est, servus Christi Iesu, semper certans pro vobis in orationibus, ut stetis perfecti et impleti in omni voluntate Dei. 
\verse Testimonium enim illi perhibeo, quod habet multum laborem pro vobis et pro his, qui sunt Laodiciae et qui Hierapoli. 
\verse Salutat vos Lucas, medicus carissimus, et Demas. 
\verse Salutate fratres, qui sunt Laodiciae, et Nympham et, quae in domo eius est, ecclesiam. 
\verse Et cum lecta fuerit apud vos epistula, facite ut et in Laodicensium ecclesia legatur, et eam, quae ex Laodicia est, vos quoque legatis. 
\verse Et dicite Archippo: “Vide ministerium, quod accepisti in Domino, ut illud impleas". 
\verse Salutatio mea manu Pauli. Memores estote vinculorum meorum. Gratia vobiscum.   
\end{biblechapter}
