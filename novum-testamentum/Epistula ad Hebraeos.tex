\biblebook{Epistula ad Hebraeos}

\begin{biblechapter}  
\verse Multifariam et multis modis olim Deus locutus patribus in prophetis, 
\verse in novissimis his diebus locutus est nobis in Filio, quem constituit heredem universorum, per quem fecit et saecula; 
\verse qui, cum sit splendor gloriae et figura substantiae eius et portet omnia verbo virtutis suae, purgatione peccatorum facta, consedit ad dexteram maiestatis in excelsis, 
\verse tanto melior angelis effectus, quanto differentius prae illis nomen hereditavit. 
\verse Cui enim dixit aliquando angelorum: “Filius meus es tu; ego hodie genui te" et rursum: “Ego ero illi in patrem, et ipse erit mihi in filium"? 
\verse Cum autem iterum introducit primogenitum in orbem terrae, dicit: “Et adorent eum omnes angeli Dei". 
\verse Et ad angelos quidem dicit: “Qui facit angelos suos spiritus et ministros suos flammam ignis"; 
\verse ad Filium autem: “Thronus tuus, Deus, in saeculum saeculi, et virga aequitatis virga regni tui. 
\verse Dilexisti iustitiam et odisti iniquitatem, propterea unxit te Deus, Deus tuus, oleo exsultationis prae participibus tuis" 
\verse et: “Tu in principio, Domine, terram fundasti; et opera manuum tuarum sunt caeli. 
\verse Ipsi peribunt, tu autem permanes; et omnes ut vestimentum veterascent, 
\verse et velut amictum involves eos, sicut vestimentum et mutabuntur. Tu autem idem es, et anni tui non deficient". 
\verse Ad quem autem angelorum dixit aliquando: “Sede a dextris meis, donec ponam inimicos tuos scabellum pedum tuorum"? 
\verse Nonne omnes sunt administratorii spiritus, qui in ministerium mittuntur propter eos, qui hereditatem capient salutis? 
\end{biblechapter}

\begin{biblechapter} 
\verse Propterea abundantius oportet observare nos ea, quae audivi mus, ne forte praeterfluamus. 
\verse Si enim, qui per angelos dictus est, sermo factus est firmus, et omnis praevaricatio et inoboedientia accepit iustam mercedis retributionem, 
\verse quomodo nos effugiemus, si tantam neglexerimus salutem? Quae, cum initium accepisset enarrari per Dominum, ab eis, qui audierunt, in nos confirmata est, 
\verse contestante Deo signis et portentis et variis virtutibus et Spiritus Sancti distributionibus secundum suam voluntatem. 
\verse Non enim angelis subiecit orbem terrae futurum, de quo loquimur. 
\verse Testatus est autem in quodam loco quis dicens: “Quid est homo, quod memor es eius, aut filius hominis, quoniam visitas eum? 
\verse Minuisti eum paulo minus ab angelis, gloria et honore coronasti eum, 
\verse omnia subiecisti sub pedibus eius". In eo enim quod ei omnia subiecit, nihil dimisit non subiectibile ei. Nunc autem necdum videmus omnia subiecta ei; 
\verse eum autem, qui paulo minus ab angelis minoratus est, videmus Iesum propter passionem mortis gloria et honore coronatum, ut gratia Dei pro omnibus gustaverit mortem. 
\verse Decebat enim eum, propter quem omnia et per quem omnia, qui multos filios in gloriam adduxit, ducem salutis eorum per passiones consummare. 
\verse Qui enim sanctificat et qui sanctificantur, ex uno omnes; propter quam causam non erubescit fratres eos vocare 
\verse dicens: “Nuntiabo nomen tuum fratribus meis, in medio ecclesiae laudabo te”; 
\verse et iterum: “Ego ero fidens in eum"; et iterum: “Ecce ego et pueri, quos mihi dedit Deus". 
\verse Quia ergo pueri communicaverunt sanguini et carni, et ipse similiter participavit iisdem, ut per mortem destrueret eum, qui habebat mortis imperium, id est Diabolum, 
\verse et liberaret eos, qui timore mortis per totam vitam obnoxii erant servituti. 
\verse Nusquam enim angelos apprehendit, sed semen Abrahae apprehendit. 
\verse Unde debuit per omnia fratribus similari, ut misericors fieret et fidelis pontifex in iis, quae sunt ad Deum, ut repropitiaret delicta populi; 
\verse in quo enim passus est ipse tentatus, po tens est eis, qui tentantur, auxiliari.  
\end{biblechapter}

\begin{biblechapter}  
\verse Unde, fratres sancti, vocationis caelestis participes, considerate apostolum et pontificem confessionis nostrae Iesum, 
\verse qui fidelis est ei, qui fecit illum, sicut et Moyses in tota domo illius. 
\verse Amplioris enim gloriae iste prae Moyse dignus est habitus, quanto ampliorem honorem habet quam domus, qui fabricavit illam. 
\verse Omnis namque domus fabricatur ab aliquo; qui autem omnia fabricavit, Deus est. 
\verse Et Moyses quidem fidelis erat in tota domo eius tamquam famulus in testimonium eorum, quae dicenda erant, 
\verse Christus vero tamquam Filius super domum illius; cuius domus sumus nos, si fiduciam et gloriationem spei retineamus. 
\verse Quapropter, sicut dicit Spiritus Sanctus: “Hodie, si vocem eius audieritis, 
\verse nolite obdurare corda vestra sicut in exacerbatione, secundum diem tentationis in deserto, 
\verse ubi tentaverunt me patres vestri in probatione et viderunt opera mea 
\verse quadraginta annos. Propter quod infensus fui generationi huic et dixi: Semper errant corde. Ipsi autem non cognoverunt vias meas; 
\verse sicut icut iuravi in ira mea: Non introibunt in requiem meam". 
\verse Videte, fratres, ne forte sit in aliquo vestrum cor malum incredulitatis discedendi a Deo vivo, 
\verse sed adhortamini vosmetipsos per singulos dies, donec illud “hodie" vocatur, ut non obduretur quis ex vobis fallacia peccati; 
\verse participes enim Christi effecti sumus, si tamen initium substantiae usque ad finem firmum retineamus, 
\verse dum dicitur: “Hodie, si vocem eius audieritis, nolite obdurare corda vestra quemadmodum in illa exacerbatione". 
\verse Qui sunt enim qui audientes exacerbaverunt? Nonne universi, qui profecti sunt ab Aegypto per Moysen? 
\verse Quibus autem infensus fuit quadraginta annos? Nonne illis, qui peccaverunt, quorum membra ceciderunt in deserto?  
\verse Quibus autem iuravit non introire in requiem ipsius, nisi illis, qui increduli fuerunt? 
\verse Et videmus quia non potuerunt introire propter incredulitatem. 
\end{biblechapter}

\begin{biblechapter} 
\verse Timeamus ergo, ne forte, relicta pollicitatione introeundi in re quiem eius, existimetur aliquis ex vobis deesse; 
\verse etenim et nobis evangelizatum est quemadmodum et illis, sed non profuit illis sermo auditus, non commixtis fide cum iis, qui audierant. 
\verse Ingredimur enim in requiem, qui credidimus, quemadmodum dixit: “Sicut iuravi in ira mea: Non introibunt in requiem meam", et quidem operibus ab institutione mundi factis. 
\verse Dixit enim quodam loco de die septima sic: “Et requievit Deus die septima ab omnibus operibus suis"; 
\verse et in isto rursum: “Non introibunt in requiem meam". 
\verse Quoniam ergo superest quosdam introire in illam, et hi, quibus prioribus evangelizatum est, non introierunt propter inoboedientiam, 
\verse iterum terminat diem quendam, “Hodie", in David dicendo post tantum temporis, sicut supra dictum est: “Hodie, si vocem eius audieritis, nolite obdurare corda vestra". 
\verse Nam, si eis Iesus requiem praestitisset, non de alio loqueretur posthac die. 
\verse Itaque relinquitur sabbatismus populo Dei; 
\verse qui enim ingressus est in requiem eius, etiam ipse requievit ab operibus suis, sicut a suis Deus. 
\verse Festinemus ergo ingredi in illam requiem, ut ne in idipsum quis incidat inoboedientiae exemplum. 
\verse Vivus est enim Dei sermo et efficax et penetrabilior omni gladio ancipiti et pertingens usque ad divisionem animae ac spiritus, compagum quoque et medullarum, et discretor cogitationum et intentionum cordis; 
\verse et non est creatura invisibilis in conspectu eius, omnia autem nuda et aperta sunt oculis eius, ad quem nobis sermo. 
\verse Habentes ergo pontificem magnum, qui penetravit caelos, Iesum Filium Dei, teneamus confessionem. 
\verse Non enim habemus pontificem, qui non possit compati infirmitatibus nostris, tentatum autem per omnia secundum similitudinem absque peccato; 
\verse adeamus ergo cum fiducia ad thronum gratiae, ut misericordiam consequamur et gratiam inveniamus in auxilium opportunum. 
\end{biblechapter}

\begin{biblechapter} 
\verse Omnis namque pontifex ex hominibus assumptus pro homi nibus constituitur in his, quae sunt ad Deum, ut offerat dona et sacrificia pro peccatis; 
\verse qui aeque condolere possit his, qui ignorant et errant, quoniam et ipse circumdatus est infirmitate 
\verse et propter eam debet, quemadmodum et pro populo, ita etiam pro semetipso offerre pro peccatis. 
\verse Nec quisquam sumit sibi illum honorem, sed qui vocatur a Deo tamquam et Aaron. 
\verse Sic et Christus non semetipsum glorificavit, ut pontifex fieret, sed qui locutus est ad eum: “Filius meus es tu; ego hodie genui te"; 
\verse quemadmodum et in alio dicit: “Tu es sacerdos in aeternum secundum ordinem Melchisedech". 
\verse Qui in diebus carnis suae, preces supplicationesque ad eum, qui possit salvum illum a morte facere, cum clamore valido et lacrimis offerens et exauditus pro sua reverentia, 
\verse et quidem cum esset Filius, didicit ex his, quae passus est, oboedientiam; 
\verse et, consummatus, factus est omnibus oboedientibus sibi auctor salutis aeternae, 
\verse appellatus a Deo pontifex iuxta ordinem Melchisedech. 
\verse De quo grandis nobis sermo et ininterpretabilis ad dicendum, quoniam segnes facti estis ad audiendum. 
\verse Etenim cum deberetis magistri esse propter tempus, rursum indigetis, ut vos doceat aliquis elementa exordii sermonum Dei, et facti estis, quibus lacte opus sit, non solido cibo. 
\verse Omnis enim, qui lactis est particeps, expers est sermonis iustitiae, parvulus enim est; 
\verse perfectorum autem est solidus cibus, eorum, qui pro consuetudine exercitatos habent sensus ad discretionem boni ac mali. 
\end{biblechapter}

\begin{biblechapter} 
\verse Quapropter praetermittentes inchoationis Christi sermonem ad perfectionem feramur, non rursum iacientes fundamentum paenitentiae ab operibus mortuis et fidei ad Deum, 
\verse baptismatum doctrinae, impositionis quoque manuum, ac resurrectionis mortuorum et iudicii aeterni. 
\verse Et hoc faciemus, si quidem permiserit Deus. 
\verse Impossibile est enim eos, qui semel sunt illuminati, gustaverunt etiam donum caeleste et participes sunt facti Spiritus Sancti 
\verse et bonum gustaverunt Dei verbum virtutesque saeculi venturi 
\verse et prolapsi sunt, rursus renovari ad paenitentiam, rursum crucifigentes sibimetipsis Filium Dei et ostentui habentes. 
\verse Terra enim saepe venientem super se bibens imbrem et generans herbam opportunam illis, propter quos et colitur, accipit benedictionem a Deo; 
\verse proferens autem spinas ac tribulos reproba est et maledicto proxima, cuius finis in combustionem. 
\verse Confidimus autem de vobis, dilectissimi, meliora et viciniora saluti, tametsi ita loquimur; 
\verse non enim iniustus Deus, ut obliviscatur operis vestri et dilectionis, quam ostendistis nomini ipsius, qui ministrastis sanctis et ministratis. 
\verse Cupimus autem unumquemque vestrum eandem ostentare sollicitudinem ad expletionem spei usque in finem, 
\verse ut non segnes efficiamini, verum imitatores eorum, qui fide et patientia hereditant promissiones. 
\verse Abrahae namque promittens Deus, quoniam neminem habuit, per quem iuraret maiorem, iuravit per semetipsum 
\verse dicens: “Utique benedicens benedicam te et multiplicans multiplicabo te"; 
\verse et sic longanimiter ferens adeptus est repromissionem. 
\verse Homines enim per maiorem sui iurant, et omnis controversiae eorum finis ad confirmationem est iuramentum; 
\verse in quo abundantius volens Deus ostendere pollicitationis heredibus immobilitatem consilii sui, se interposuit iure iurando, 
\verse ut per duas res immobiles, in quibus impossibile est mentiri Deum, fortissimum solacium habeamus, qui confugimus ad tenendam propositam spem; 
\verse quam sicut ancoram habemus animae, tutam ac firmam et incedentem usque in interiora velaminis, 
\verse ubi praecursor pro nobis introivit Iesus, secundum ordinem Melchisedech pontifex factus in aeternum. 
\end{biblechapter}

\begin{biblechapter} 
\verse Hic enim Melchisedech, rex Salem, sacerdos Dei summi, qui ob viavit Abrahae regresso a caede regum et benedixit ei, 
\verse cui et decimam omnium divisit Abraham, primum quidem, qui interpretatur rex iustitiae, deinde autem et rex Salem, quod est rex Pacis, 
\verse sine patre, sine matre, sine genealogia, neque initium dierum neque finem vitae habens, assimilatus autem Filio Dei, manet sacerdos in perpetuum. 
\verse Intuemini autem quantus sit hic, cui et decimam dedit de praecipuis Abraham patriarcha. 
\verse Et illi quidem, qui de filiis Levi sacerdotium accipiunt, mandatum habent decimas sumere a populo secundum legem, id est a fratribus suis, quamquam et ipsi exierunt de lumbis Abrahae; 
\verse hic autem, cuius generatio non annumeratur in eis, decimam sumpsit ab Abraham et eum, qui habebat repromissiones, benedixit. 
\verse Sine ulla autem contradictione, quod minus est, a meliore benedicitur. 
\verse Et hic quidem decimas morientes homines sumunt; ibi autem testimonium accipiens quia vivit. 
\verse Et, ut ita dictum sit, per Abraham et Levi, qui decimas accipit, decimatus est; 
\verse adhuc enim in lumbis patris erat, quando obviavit ei Melchisedech. 
\verse Si ergo consummatio per sacerdotium leviticum erat, populus enim sub ipso legem accepit, quid adhuc necessarium secundum ordinem Melchisedech alium surgere sacerdotem et non secundum ordinem Aaron dici? 
\verse Translato enim sacerdotio, necesse est, ut et legis translatio fiat. 
\verse De quo enim haec dicuntur, ex alia tribu est, ex qua nullus altari praesto fuit; 
\verse manifestum enim quod ex Iuda ortus sit Dominus noster, in quam tribum nihil de sacerdotibus Moyses locutus est. 
\verse Et amplius adhuc manifestum est, si secundum similitudinem Melchisedech exsurgit alius sacerdos, 
\verse qui non secundum legem mandati carnalis factus est sed secundum virtutem vitae insolubilis, 
\verse testimonium enim accipit: “Tu es sacerdos in aeternum secundum ordinem Melchisedech". 
\verse Reprobatio quidem fit praecedentis mandati propter infirmitatem eius et inutilitatem, 
\verse nihil enim ad perfectum adduxit lex; introductio vero melioris spei, per quam proximamus ad Deum. 
\verse Et quantum non est sine iure iurando; illi quidem sine iure iurando sacerdotes facti sunt, 
\verse hic autem cum iure iurando per eum, qui dicit ad illum: “Iuravit Dominus et non paenitebit eum: Tu es sacerdos in aeternum", 
\verse in tantum et melioris testamenti sponsor factus est Iesus. 
\verse Et illi quidem plures facti sunt sacerdotes, idcirco quod morte prohibebantur permanere; 
\verse hic autem eo quod manet in aeternum, intransgressibile habet sacerdotium; 
\verse unde et salvare in perpetuum potest accedentes per semetipsum ad Deum, semper vivens ad interpellandum pro eis. 
\verse Talis enim et decebat ut nobis esset pontifex, sanctus, innocens, impollutus, segregatus a peccatoribus et excelsior caelis factus; 
\verse qui non habet necessitatem cotidie, quemadmodum pontifices, prius pro suis delictis hostias offerre, deinde pro populi; hoc enim fecit semel semetipsum offerendo. 
\verse Lex enim homines constituit pontifices infirmitatem habentes; sermo autem iuris iurandi, quod post legem est, Filium in aeternum consummatum. 
\end{biblechapter}

\begin{biblechapter} 
\verse Caput autem super ea, quae dicuntur: talem habemus ponti ficem, qui consedit in dextera throni Maiestatis in caelis, 
\verse sanctorum minister et tabernaculi veri, quod fixit Dominus, non homo. 
\verse Omnis enim pontifex ad offerenda munera et hostias constituitur; unde necesse erat et hunc habere aliquid, quod offerret. 
\verse Si ergo esset super terram, nec esset sacerdos, cum sint qui offerant secundum legem munera; 
\verse qui figurae et umbrae deserviunt caelestium, sicut responsum est Moysi, cum consummaturus esset tabernaculum: “Vide enim, inquit, omnia facies secundum exemplar, quod tibi ostensum est in monte". 
\verse Nunc autem differentius sortitus est ministerium, quanto et melioris testamenti mediator est, quod in melioribus repromissionibus sancitum est. 
\verse Nam si illud prius culpa vacasset, non secundi locus inquireretur; 
\verse vituperans enim eos dicit: “Ecce dies veniunt, dicit Dominus, et consummabo super domum Israel et super domum Iudae testamentum novum; 
\verse non secundum testamentum, quod feci patribus eorum in die, qua apprehendi manum illorum, ut educerem illos de terra Aegypti; quoniam ipsi non permanserunt in testamento meo, et ego neglexi eos, dicit Dominus. 
\verse Quia hoc est testamentum, quod testabor domui Israel post dies illos, dicit Dominus, dando leges meas in mentem eorum, et in corde eorum superscribam eas; et ero eis in Deum, et ipsi erunt mihi in populum. 
\verse Et non docebit unusquisque civem suum, et unusquisque fratrem suum dicens: “Cognosce Dominum”; quoniam omnes scient me, a minore usque ad maiorem eorum, 
\verse quia propitius ero iniquitatibus eorum et peccatorum illorum iam non memorabor". 
\verse Dicendo “novum" veteravit prius; quod autem antiquatur et senescit, prope interitum est. 
\end{biblechapter}

\begin{biblechapter} 
\verse Habuit ergo et prius praecepta cultus et Sanctum huius saeculi. 
\verse Tabernaculum enim praeparatum est primum, in quo inerat candelabrum et mensa et propositio panum, quod dicitur Sancta; 
\verse post secundum autem velamentum, tabernaculum, quod dicitur Sancta Sanctorum, 
\verse aureum habens turibulum et arcam testamenti circumtectam ex omni parte auro, in qua urna aurea habens manna et virga Aaron, quae fronduerat, et tabulae testamenti, 
\verse superque eam cherubim gloriae obumbrantia propitiatorium; de quibus non est modo dicendum per singula. 
\verse His vero ita praeparatis, in prius quidem tabernaculum semper intrant sacerdotes sacrorum officia consummantes; 
\verse in secundum autem semel in anno solus pontifex, non sine sanguine, quem offert pro suis et populi ignorantiis; 
\verse hoc significante Spiritu Sancto, nondum propalatam esse sanctorum viam, adhuc priore tabernaculo habente statum; 
\verse quae parabola est temporis instantis, iuxta quam munera et hostiae offeruntur, quae non possunt iuxta conscientiam perfectum facere servientem, 
\verse solummodo in cibis et in potibus et variis baptismis, quae sunt praecepta carnis usque ad tempus correctionis imposita. 
\verse Christus autem cum advenit pontifex futurorum bonorum, per amplius et perfectius tabernaculum, non manufactum, id est non huius creationis, 
\verse neque per sanguinem hircorum et vitulorum sed per proprium sanguinem introivit semel in Sancta, aeterna redemptione inventa. 
\verse Si enim sanguis hircorum et taurorum et cinis vitulae aspersus inquinatos sanctificat ad emundationem carnis, 
\verse quanto magis sanguis Christi, qui per Spiritum aeternum semetipsum obtulit immaculatum Deo, emundabit conscientiam nostram ab operibus mortuis ad serviendum Deo viventi. 
\verse Et ideo novi testamenti mediator est, ut, morte intercedente in redemptionem earum praevaricationum, quae erant sub priore testamento, repromissionem accipiant, qui vocati sunt aeternae hereditatis. 
\verse Ubi enim testamentum, mors necesse est afferatur testatoris; 
\verse testamentum autem in mortuis est confirmatum, nondum enim valet, dum vivit, qui testatus est. 
\verse Unde ne prius quidem sine sanguine dedicatum est; 
\verse enuntiato enim omni mandato secundum legem a Moyse universo populo, accipiens sanguinem vitulorum et hircorum cum aqua et lana coccinea et hyssopo, ipsum librum et omnem populum aspersit 
\verse dicens: “Hic sanguis testamenti, quod mandavit ad vos Deus"; 
\verse etiam tabernaculum et omnia vasa ministerii sanguine similiter aspersit. 
\verse Et omnia paene in sanguine mundantur secundum legem, et sine sanguinis effusione non fit remissio. 
\verse Necesse erat ergo figuras quidem caelestium his mundari, ipsa autem caelestia melioribus hostiis quam istis. 
\verse Non enim in manufacta Sancta Christus introivit, quae sunt similitudo verorum, sed in ipsum caelum, ut appareat nunc vultui Dei pro nobis; 
\verse neque ut saepe offerat semetipsum, quemadmodum pontifex intrat in Sancta per singulos annos in sanguine alieno. 
\verse Alioquin oportebat eum frequenter pati ab origine mundi; nunc autem semel in consummatione saeculorum ad destitutionem peccati per sacrificium sui manifestatus est. 
\verse Et quemadmodum statutum est hominibus semel mori, post hoc autem iudicium, 
\verse sic et Christus, semel oblatus ad multorum auferenda peccata, secundo sine peccato apparebit exspectantibus se in salutem. 
\end{biblechapter}

\begin{biblechapter} 
\verse Umbram enim habens lex bonorum futurorum, non ip sam imaginem rerum, per singulos annos iisdem ipsis hostiis, quas offerunt indesinenter, numquam potest accedentes perfectos facere. 
\verse Alioquin nonne cessassent offerri, ideo quod nullam haberent ultra conscientiam peccatorum cultores semel mundati? 
\verse Sed in ipsis commemoratio peccatorum per singulos annos fit.  
\verse Impossibile enim est sanguinem taurorum et hircorum auferre peccata. 
\verse Ideo ingrediens mundum dicit: “Hostiam et oblationem noluisti, corpus autem aptasti mihi; 
\verse holocautomata et sacrificia pro peccato non tibi placuerunt. 
\verse Tunc dixi: Ecce venio, in capitulo libri scriptum est de me, ut faciam, Deus, voluntatem tuam". 
\verse Superius dicens: “Hostias et oblationes et holocautomata et sacrificia pro peccato noluisti, nec placuerunt tibi", quae secundum legem offeruntur, 
\verse tunc dixit: “Ecce venio, ut faciam voluntatem tuam". Aufert primum, ut secundum statuat; 
\verse in qua voluntate sanctificati sumus per oblationem corporis Christi Iesu in semel. 
\verse Et omnis quidem sacerdos stat cotidie ministrans et easdem saepe offerens hostias, quae numquam possunt auferre peccata. 
\verse Hic autem, una pro peccatis oblata hostia, in sempiternum consedit in dextera Dei, 
\verse de cetero exspectans, donec ponantur inimici eius scabellum pedum eius; 
\verse una enim oblatione consummavit in sempiternum eos, qui sanctificantur.  
\verse Testificatur autem nobis et Spiritus Sanctus; postquam enim dixit: 
\verse “Hoc est testamentum, quod testabor ad illos post dies illos, dicit Dominus, dando leges meas in cordibus eorum, et in mente eorum superscribam eas; 
\verse et peccatorum eorum et iniquitatum eorum iam non recordabor amplius". 
\verse Ubi autem horum remissio, iam non oblatio pro peccato. 
\verse Habentes itaque, fratres, fiduciam in introitum Sanctorum in sanguine Iesu, 
\verse quam initiavit nobis viam novam et viventem per velamen, id est carnem suam, 
\verse et sacerdotem magnum super domum Dei, 
\verse accedamus cum vero corde in plenitudine fidei, aspersi corda a conscientia mala et abluti corpus aqua munda; 
\verse teneamus spei confessionem indeclinabilem, fidelis enim est, qui repromisit; 
\verse et consideremus invicem in provocationem caritatis et bonorum operum, 
\verse non deserentes congregationem nostram, sicut est consuetudinis quibusdam, sed exhortantes, et tanto magis quanto videtis appropinquantem diem. 
\verse Voluntarie enim peccantibus nobis, post acceptam notitiam veritatis, iam non relinquitur pro peccatis hostia, 
\verse terribilis autem quaedam exspectatio iudicii, et ignis aemulatio, quae consumptura est adversarios.  
\verse Irritam quis faciens legem Moysis, sine ulla miseratione duobus vel tribus testibus moritur; 
\verse quanto deteriora putatis merebitur supplicia, qui Filium Dei conculcaverit et sanguinem testamenti communem duxerit, in quo sanctificatus est, et Spiritui gratiae contumeliam fecerit?  
\verse Scimus enim eum, qui dixit: “Mihi vindicta, ego retribuam"; et iterum: “Iudicabit Dominus populum suum". 
\verse Horrendum est incidere in manus Dei viventis. 
\verse Rememoramini autem pristinos dies, in quibus illuminati magnum certamen sustinuistis passionum, 
\verse in altero quidem opprobriis et tribulationibus spectaculum facti, in altero autem socii taliter conversantium effecti; 
\verse nam et vinctis compassi estis et rapinam bonorum vestrorum cum gaudio suscepistis, cognoscentes vos habere meliorem substantiam et manentem. 
\verse Nolite itaque abicere confidentiam vestram, quae magnam habet remunerationem; 
\verse patientia enim vobis necessaria est, ut voluntatem Dei facientes reportetis promissionem. 
\verse Adhuc enim modicum quantulum, qui venturus est, veniet et non tardabit. 
\verse Iustus autem meus ex fide vivet; quod si subtraxerit se, non sibi complacet in eo anima mea. 
\verse Nos autem non sumus subtractionis in perditionem, sed fidei in acquisitionem animae. 
\end{biblechapter}

\begin{biblechapter} 
\verse Est autem fides sperando rum substantia, rerum argu mentum non apparentium.  
\verse In hac enim testimonium consecuti sunt seniores. 
\verse Fide intellegimus aptata esse saecula verbo Dei, ut ex invisibilibus visibilia facta sint. 
\verse Fide ampliorem hostiam Abel quam Cain obtulit Deo, per quam testimonium consecutus est esse iustus, testimonium perhibente muneribus eius Deo; et per illam defunctus adhuc loquitur. 
\verse Fide Henoch translatus est, ne videret mortem, et non inveniebatur, quia transtulit illum Deus; ante translationem enim testimonium accepit placuisse Deo. 
\verse Sine fide autem impossibile placere; credere enim oportet accedentem ad Deum quia est et inquirentibus se remunerator fit. 
\verse Fide Noe, responso accepto de his, quae adhuc non videbantur, reveritus aptavit arcam in salutem domus suae; per quam damnavit mundum, et iustitiae, quae secundum fidem est, heres est institutus. 
\verse Fide vocatus Abraham oboedivit in locum exire, quem accepturus erat in hereditatem; et exivit nesciens quo iret. 
\verse Fide peregrinatus est in terra promissionis tamquam in aliena, in casulis habitando cum Isaac et Iacob, coheredibus promissionis eiusdem; 
\verse exspectabat enim fundamenta habentem civitatem, cuius artifex et conditor Deus. 
\verse Fide — et ipsa Sara sterilis — virtutem in conceptionem seminis accepit etiam praeter tempus aetatis, quoniam fidelem credidit esse, qui promiserat; 
\verse propter quod et ab uno orti sunt, et hoc emortuo, tamquam sidera caeli in multitudine, et sicut arena, quae est ad oram maris, innumerabilis. 
\verse Iuxta fidem defuncti sunt omnes isti, non acceptis promissionibus, sed a longe eas aspicientes et salutantes, et confitentes quia peregrini et hospites sunt supra terram; 
\verse qui enim haec dicunt, significant se patriam inquirere. 
\verse Et si quidem illius meminissent, de qua exierant, habebant utique tempus revertendi; 
\verse nunc autem meliorem appetunt, id est caelestem. Ideo non confunditur Deus vocari Deus eorum, paravit enim illis civitatem. 
\verse Fide obtulit Abraham Isaac, cum tentaretur; et unigenitum offerebat ille, qui susceperat promissiones, 
\verse ad quem dictum erat: “In Isaac vocabitur tibi semen", 
\verse arbitratus quia et a mortuis suscitare potens est Deus; unde eum et in parabola reportavit. 
\verse Fide et de futuris benedixit Isaac Iacob et Esau. 
\verse Fide Iacob moriens singulis filiorum Ioseph benedixit et adoravit super fastigium virgae suae. 
\verse Fide Ioseph moriens de profectione filiorum Israel memoratus est et de ossibus suis mandavit. 
\verse Fide Moyses natus occultatus est mensibus tribus a parentibus suis, eo quod vidissent formosum infantem et non timuerunt regis edictum. 
\verse Fide Moyses grandis factus negavit se dici filium filiae pharaonis, 
\verse magis eligens affligi cum populo Dei quam temporalem peccati habere iucunditatem, 
\verse maiores divitias aestimans thesauris Aegypti improperium Christi; aspiciebat enim in remunerationem. 
\verse Fide reliquit Aegyptum non veritus animositatem regis, invisibilem enim tamquam videns sustinuit. 
\verse Fide celebravit Pascha et sanguinis effusionem, ne, qui vastabat primogenita, tangeret ea. 
\verse Fide transierunt mare Rubrum tamquam per aridam terram, quod experti Aegyptii devorati sunt. 
\verse Fide muri Iericho ruerunt circuiti diebus septem. 
\verse Fide Rahab meretrix non periit cum incredulis, quia exceperat exploratores cum pace. 
\verse Et quid adhuc dicam? Deficiet enim me tempus enarrantem de Gedeon, Barac, Samson, Iephte, David et Samuel atque prophetis, 
\verse qui per fidem devicerunt regna, operati sunt iustitiam, adepti sunt repromissiones, obturaverunt ora leonum, 
\verse exstinxerunt impetum ignis, effugerunt aciem gladii, convaluerunt de infirmitate, fortes facti sunt in bello, castra verterunt exterorum; 
\verse acceperunt mulieres de resurrectione mortuos suos; alii autem distenti sunt, non suscipientes redemptionem, ut meliorem invenirent resurrectionem; 
\verse alii vero ludibria et verbera experti sunt, insuper et vincula et carcerem; 
\verse lapidati sunt, secti sunt, in occisione gladii mortui sunt, circumierunt in melotis, in pellibus caprinis, egentes, angustiati, afflicti, 
\verse quibus dignus non erat mundus, in solitudinibus errantes et montibus et speluncis et in cavernis terrae. 
\verse Et hi omnes testimonium per fidem consecuti non reportaverunt promissionem, 
\verse Deo pro nobis melius aliquid providente, ut ne sine nobis consummarentur. 
\end{biblechapter}

\begin{biblechapter} 
\verse Ideoque et nos tantam ha bentes circumpositam nobis nubem testium, deponentes omne pondus et circumstans nos peccatum, per patientiam curramus propositum nobis certamen, 
\verse aspicientes in ducem fidei et consummatorem Iesum, qui pro gaudio sibi proposito sustinuit crucem, confusione contempta, atque in dextera throni Dei sedet. 
\verse Recogitate enim eum, qui talem sustinuit a peccatoribus adversum semetipsum contradictionem, ut ne fatigemini animis vestris deficientes. 
\verse Nondum usque ad sanguinem restitistis adversus peccatum repugnantes; 
\verse et obliti estis exhortationis, quae vobis tamquam filiis loquitur: “Fili mi, noli neglegere disciplinam Domini neque deficias, dum ab eo argueris: 
\verse quem enim diligit, Dominus castigat, flagellat autem omnem filium, quem recipit". 
\verse Ad disciplinam suffertis; tamquam filios vos tractat Deus. Quis enim filius, quem non corripit pater? 
\verse Quod si extra disciplinam estis, cuius participes facti sunt omnes, ergo adulterini et non filii estis! 
\verse Deinde patres quidem carnis nostrae habebamus eruditores et reverebamur; non multo magis obtemperabimus Patri spirituum et vivemus? 
\verse Et illi quidem ad tempus paucorum dierum, secundum quod videbatur illis, castigabant; hic autem ad id, quod utile est ad participandam sanctitatem eius. 
\verse Omnis autem disciplina in praesenti quidem videtur non esse gaudii sed maeroris; postea autem fructum pacificum exercitatis per eam reddit iustitiae. 
\verse Propter quod remissas manus et soluta genua erigite 
\verse et gressus rectos facite pedibus vestris, ut, quod claudum est, non extorqueatur, magis autem sanetur. 
\verse Pacem sectamini cum omnibus et sanctificationem, sine qua nemo videbit Dominum, 
\verse providentes, ne quis desit gratiae Dei, ne qua radix amaritudinis sursum germinans perturbet, et per illam inquinentur multi;  
\verse ne quis fornicator aut profanus ut Esau, qui propter unam escam vendidit primogenita sua. 
\verse Scitis enim quoniam et postea cupiens hereditare benedictionem reprobatus est; non enim invenit paenitentiae locum, quamquam cum lacrimis inquisisset eam. 
\verse Non enim accessistis ad tractabilem et ardentem ignem et turbinem et caliginem et procellam 
\verse et tubae sonum et vocem verborum, quam qui audierunt, recusaverunt, ne ultra eis fieret verbum; 
\verse non enim portabant mandatum: “Et si bestia tetigerit montem, lapidabitur”; 
\verse et ita terribile erat, quod videbatur, Moyses dixit: “Exterritus sum et tremebundus". 
\verse Sed accessistis ad Sion montem et civitatem Dei viventis, Ierusalem caelestem, et multa milia angelorum, frequentiam 
\verse et ecclesiam primogenitorum, qui conscripti sunt in caelis, et iudicem Deum omnium et spiritus iustorum, qui consummati sunt, 
\verse et testamenti novi mediatorem Iesum et sanguinem aspersionis, melius loquentem quam Abel. 
\verse Videte, ne recusetis loquentem; si enim illi non effugerunt recusantes eum, qui super terram loquebatur, multo magis nos, qui de caelis loquentem avertimus; 
\verse cuius vox movit terram tunc, modo autem pronuntiavit dicens: “Adhuc semel ego movebo non solum terram sed et caelum". 
\verse Hoc autem “adhuc semel" declarat mobilium translationem tamquam factorum, ut maneant ea, quae sunt immobilia. 
\verse Itaque, regnum immobile suscipientes, habeamus gratiam, per quam serviamus placentes Deo cum reverentia et metu; 
\verse etenim Deus noster ignis consumens est. 
\end{biblechapter}

\begin{biblechapter} 
\verse Caritas fraternitatis maneat. 
\verse Hospitalitatem nolite obli visci; per hanc enim quidam nescientes hospitio receperunt angelos. 
\verse Mementote vinctorum tamquam simul vincti, laborantium tamquam et ipsi in corpore morantes. 
\verse Honorabile conubium in omnibus, et torus immaculatus; fornicatores enim et adulteros iudicabit Deus. 
\verse Sint mores sine avaritia; contenti praesentibus. Ipse enim dixit: “Non te deseram neque derelinquam", 
\verse ita ut confidenter dicamus: “Dominus mihi adiutor est, non timebo; quid faciet mihi homo?". 
\verse Mementote praepositorum vestrorum, qui vobis locuti sunt verbum Dei; quorum intuentes exitum conversationis, imitamini fidem. 
\verse Iesus Christus heri et hodie idem, et in saecula! 
\verse Doctrinis variis et peregrinis nolite abduci; optimum enim est gratia stabiliri cor, non escis, quae non profuerunt ambulantibus in eis. 
\verse Habemus altare, de quo edere non habent potestatem, qui tabernaculo deserviunt. 
\verse Quorum enim animalium infertur sanguis pro peccato in Sancta per pontificem, horum corpora cremantur extra castra. 
\verse Propter quod et Iesus, ut sanctificaret per suum sanguinem populum, extra portam passus est. 
\verse Exeamus igitur ad eum extra castra, improperium eius portantes; 
\verse non enim habemus hic manentem civitatem, sed futuram inquirimus. 
\verse Per ipsum ergo offeramus hostiam laudis semper Deo, id est fructum labiorum confitentium nomini eius. 
\verse Beneficientiae autem et communionis nolite oblivisci; talibus enim hostiis oblectatur Deus. 
\verse Oboedite praepositis vestris et subiacete eis; ipsi enim pervigilant pro animabus vestris quasi rationem reddituri, ut cum gaudio hoc faciant et non gementes; hoc enim non expedit vobis. 
\verse Orate pro nobis; confidimus enim quia bonam conscientiam habemus, in omnibus bene volentes conversari. 
\verse Amplius autem deprecor vos hoc facere, ut quo celerius restituar vobis. 
\verse Deus autem pacis, qui eduxit de mortuis pastorem magnum ovium in sanguine testamenti aeterni, Dominum nostrum Iesum, 
\verse aptet vos in omni bono, ut faciatis voluntatem eius, faciens in nobis, quod placeat coram se per Iesum Christum, cui gloria in saecula saeculorum. Amen. 
\verse Rogo autem vos, fratres, sufferte sermonem exhortationis; etenim perpaucis scripsi vobis. 
\verse Cognoscite fratrem nostrum Timotheum dimissum esse; cum quo, si celerius venerit, videbo vos. 
\verse Salutate omnes praepositos vestros et omnes sanctos. Salutant vos, qui de Italia sunt. 
\verse Gratia cum omnibus vobis.
\end{biblechapter}
