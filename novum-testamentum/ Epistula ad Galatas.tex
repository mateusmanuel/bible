\biblebook{ Epistula ad Galatas}
\begin{biblechapter}
 \verse Paulus apostolus, non ab hominibus neque per hominem, sed per Iesum Christum et Deum Patrem, qui suscitavit eum a mortuis, 
\verse et, qui mecum sunt, omnes fratres ecclesiis Galatiae: 
\verse gratia vobis et pax a Deo Patre nostro et Domino Iesu Christo, 
\verse qui dedit semetipsum pro peccatis nostris, ut eriperet nos de praesenti saeculo nequam secundum voluntatem Dei et Patris nostri, 
\verse cui gloria in saecula saeculorum. Amen.
 \verse Miror quod tam cito transferimini ab eo, qui vos vocavit in gratia Christi, in aliud evangelium; 
\verse quod non est aliud, nisi sunt aliqui, qui vos conturbant et volunt convertere evangelium Christi. 
\verse Sed licet nos aut angelus de caelo evangelizet vobis praeterquam quod evangelizavimus vobis, anathema sit! 
 \verse Sicut praediximus, et nunc iterum dico: Si quis vobis evangelizaverit praeter id, quod accepistis, anathema sit! 
\verse Modo enim hominibus suadeo aut Deo? Aut quaero hominibus placere? Si adhuc hominibus placerem, Christi servus non essem!
 \verse Notum enim vobis facio, fratres, evangelium, quod evangelizatum est a me, quia non est secundum hominem; 
\verse neque enim ego ab homine accepi illud neque didici sed per revelationem Iesu Christi. 
\verse Audistis enim conversationem meam aliquando in Iudaismo, quoniam supra modum persequebar ecclesiam Dei et expugnabam illam; 
\verse et proficiebam in Iudaismo supra multos coaetaneos in genere meo, abundantius aemulator exsistens paternarum mearum traditionum. 
\verse Cum autem placuit Deo, qui me segregavit de utero matris meae et vocavit per gratiam suam, 
\verse ut revelaret Filium suum in me, ut evangelizarem illum in gentibus, continuo non contuli cum carne et sanguine 
 \verse neque ascendi Hierosolymam ad antecessores meos apostolos; sed abii in Arabiam et iterum reversus sum Damascum.
 \verse Deinde post annos tres, ascendi Hierosolymam videre Cepham et mansi apud eum diebus quindecim; 
\verse alium autem apostolorum non vidi, nisi Iacobum fratrem Domini. 
\verse Quae autem scribo vobis, ecce coram Deo quia non mentior. 
\verse Deinde veni in partes Syriae et Ciliciae. 
\verse Eram autem ignotus facie ecclesiis Iudaeae, quae sunt in Christo; 
\verse tantum autem auditum habebant: “ Qui persequebatur nos aliquando, nunc evangelizat fidem, quam aliquando expugnabat ”, 
\verse et in me glorificabant Deum.
 
\begin{biblechapter}
\verse Deinde post annos quattuor decim, iterum ascendi Hieroso lymam cum Barnaba, assumpto et Tito; 
 \verse ascendi autem secundum revelationem; et contuli cum illis evangelium, quod praedico in gentibus, seorsum autem his, qui observabantur, ne forte in vacuum currerem aut cucurrissem. 
\verse Sed neque Titus, qui mecum erat, cum esset Graecus, compulsus est circumcidi. 
\verse Sed propter subintroductos falsos fratres, qui subintroierunt explorare libertatem nostram, quam habemus in Christo Iesu, ut nos in servitutem redigerent; 
\verse quibus neque ad horam cessimus subicientes nos, ut veritas evangelii permaneat apud vos.
 \verse Ab his autem, qui videbantur esse aliquid — quales aliquando fuerint, nihil mea interest; Deus personam hominis non accipit — mihi enim, qui observabantur, nihil contulerunt, 
\verse sed e contra, cum vidissent quod creditum est mihi evangelium praeputii, sicut Petro circumcisionis 
\verse — qui enim operatus est Petro in apostolatum circumcisionis, operatus est et mihi inter gentes — 
\verse et cum cognovissent gratiam, quae data est mihi, Iacobus et Cephas et Ioannes, qui videbantur columnae esse, dexteras dederunt mihi et Barnabae communionis, ut nos in gentes, ipsi autem in circumcisionem; 
\verse tantum ut pauperum memores essemus, quod etiam sollicitus fui hoc ipsum facere.
 \verse Cum autem venisset Cephas Antiochiam, in faciem ei restiti, quia reprehensibilis erat. 
\verse Prius enim quam venirent quidam ab Iacobo, cum gentibus comedebat; cum autem venissent, subtrahebat et segregabat se, timens eos, qui ex circumcisione erant. 
\verse Et simulationi eius consenserunt ceteri Iudaei, ita ut et Barnabas simul abduceretur illorum simulatione. 
\verse Sed cum vidissem quod non recte ambularent ad veritatem evangelii, dixi Cephae coram omnibus: “ Si tu, cum Iudaeus sis, gentiliter et non Iudaice vivis, quomodo gentes cogis iudaizare? ”. 
\verse Nos natura Iudaei et non ex gentibus peccatores, 
\verse scientes autem quod non iustificatur homo ex operibus legis, nisi per fidem Iesu Christi, et nos in Christum Iesum credidimus, ut iustificemur ex fide Christi et non ex operibus legis, quoniam ex operibus legis non iustificabitur omnis caro.
 \verse Quodsi quaerentes iustificari in Christo, inventi sumus et ipsi peccatores, numquid Christus peccati minister est? Absit! 
\verse Si enim, quae destruxi, haec iterum aedifico, praevaricatorem me constituo. 
\verse Ego enim per legem legi mortuus sum, ut Deo vivam. Christo confixus sum cruci; 
\verse vivo autem iam non ego, vivit vero in me Christus; quod autem nunc vivo in carne, in fide vivo Filii Dei, qui dilexit me et tradidit seipsum pro me. 
\verse Non irritam facio gratiam Dei; si enim per legem iustitia, ergo Christus gratis mortuus est.
 
\begin{biblechapter}
\verse O insensati Galatae, quis vos fascinavit, ante quorum oculos Iesus Christus descriptus est crucifixus? 
\verse Hoc solum volo a vobis discere: Ex operibus legis Spiritum accepistis an ex auditu fidei? 
\verse Sic stulti estis? Cum Spiritu coeperitis, nunc carne consummamini? 
\verse Tanta passi estis sine causa? Si tamen et sine causa! 
\verse Qui ergo tribuit vobis Spiritum et operatur virtutes in vobis, ex operibus legis an ex auditu fidei?
 \verse Sicut Abraham credidit Deo, et reputatum est ei ad iustitiam. 
\verse Cognoscitis ergo quia qui ex fide sunt, hi sunt filii Abrahae. 
\verse Providens autem Scriptura, quia ex fide iustificat gentes Deus, praenuntiavit Abrahae: “Benedicentur in te omnes gentes”. 
\verse Igitur, qui ex fide sunt, benedi cuntur cum fideli Abraham. 
\verse Quicumque enim ex operibus legis sunt, sub maledicto sunt; scriptum est enim: “ Maledictus omnis, qui non permanserit in omnibus, quae scripta sunt in libro legis, ut faciat ea ”. 
\verse Quoniam autem in lege nemo iustificatur apud Deum manifestum est, quia iustus ex fide vivet; 
\verse lex autem non est ex fide; sed, qui fecerit ea, vivet in illis. 
\verse Christus nos redemit de maledicto legis factus pro nobis maledictum, quia scriptum est: “ Maledictus omnis, qui pendet in ligno ”, 
\verse ut in gentes benedictio Abrahae fieret in Christo Iesu, ut promissionem Spiritus accipiamus per fidem.
 \verse Fratres, secundum hominem dico, tamen hominis confirmatum testamentum nemo irritum facit aut superordinat. 
\verse Abrahae autem dictae sunt promissiones et semini eius. Non dicit: “ Et seminibus ”, quasi in multis, sed quasi in uno: “Et semini tuo”, qui est Christus. 
\verse Hoc autem dico: Testamentum confirmatum a Deo, quae post quadringentos et triginta annos facta est lex, non irritum facit ad evacuandam promissionem. 
\verse Nam si ex lege hereditas, iam non ex promissione; Abrahae autem per promissionem donavit Deus.
 \verse Quid igitur lex? Propter transgressiones apposita est, donec veniret semen, cui promissum est, ordinata per angelos in manu mediatoris. 
\verse Mediator autem unius non est, Deus autem unus est. 
\verse Lex ergo adversus promissa Dei? Absit. Si enim data esset lex, quae posset vivificare, vere ex lege esset iustitia. 
\verse Sed conclusit Scriptura omnia sub peccato, ut promissio ex fide Iesu Christi daretur credentibus.
 \verse Prius autem quam veniret fides, sub lege custodiebamur conclusi in eam fidem, quae revelanda erat. 
\verse Itaque lex paedagogus noster fuit in Christum, ut ex fide iustificemur; 
\verse at ubi venit fides, iam non sumus sub paedagogo. 
 \verse Omnes enim filii Dei estis per fidem in Christo Iesu. 
\verse Quicumque enim in Christum baptizati estis, Christum induistis: 
\verse non est Iudaeus neque Graecus, non est servus neque liber, non est masculus et femina; omnes enim vos unus estis in Christo Iesu. 
\verse Si autem vos Christi, ergo Abrahae semen estis, secundum promissionem heredes.
 
\begin{biblechapter}
\verse Dico autem: Quanto tempore heres parvulus est, nihil differt a servo, cum sit dominus omnium, 
\verse sed sub tutoribus est et actoribus usque ad praefinitum tempus a patre. 
\verse Ita et nos, cum essemus parvuli, sub elementis mundi eramus servientes; 
\verse at ubi venit plenitudo temporis, misit Deus Filium suum, factum ex muliere, factum sub lege, 
\verse ut eos, qui sub lege erant, redimeret, ut adoptionem filiorum reciperemus. 
\verse Quoniam autem estis filii, misit Deus Spiritum Filii sui in corda nostra clamantem: “ Abba, Pater! ”. 
\verse Itaque iam non es servus sed filius; quod si filius, et heres per Deum.
 \verse Sed tunc quidem ignorantes Deum, his, qui natura non sunt dii, servistis; 
 \verse nunc autem, cum cognoveritis Deum, immo cogniti sitis a Deo, quomodo convertimini iterum ad infirma et egena elementa, quibus rursus ut antea servire vultis? 
\verse Dies observatis et menses et tempora et annos! 
\verse Timeo vos, ne forte sine causa laboraverim in vobis.
 \verse Estote sicut ego, quia et ego sicut vos; fratres, obsecro vos. Nihil me laesistis; 
\verse scitis autem quia per infirmitatem carnis pridem vobis evangelizavi, 
\verse et tentationem vestram in carne mea non sprevistis neque respuistis, sed sicut angelum Dei excepistis me, sicut Christum Iesum.
 \verse Ubi est ergo beatitudo vestra? Testimonium enim perhibeo vobis, quia, si fieri posset, oculos vestros eruissetis et dedissetis mihi. 
\verse Ergo inimicus vobis factus sum, verum dicens vobis? 
\verse Aemulantur vos non bene, sed excludere vos volunt, ut illos aemulemini. 
\verse Bonum est autem aemulari in bono semper, et non tantum cum praesens sum apud vos, 
\verse filioli mei, quos iterum parturio, donec formetur Christus in vobis! 
\verse Vellem autem esse apud vos modo et mutare vocem meam, quoniam incertus sum in vobis.
 \verse Dicite mihi, qui sub lege vultis esse: Legem non auditis? 
\verse Scriptum est enim quoniam Abraham duos filios habuit, unum de ancilla et unum de libera. 
 \verse Sed qui de ancilla, secundum carnem natus est; qui autem de libera, per promissionem. 
\verse Quae sunt per allegoriam dicta; ipsae enim sunt duo Testamenta, unum quidem a monte Sinai, in servitutem generans, quod est Agar. 
 \verse Illud vero Agar mons est Sinai in Arabia, respondet autem Ierusalem, quae nunc est; servit enim cum filiis suis. 
\verse Illa autem, quae sursum est Ierusalem, libera est, quae est mater nostra; 
\verse scriptum est enim:
 “ Laetare, sterilis, quae non paris,
 erumpe et exclama, quae non parturis,
 quia multi filii desertae
 magis quam eius, quae habet virum ”.
 \verse Vos autem, fratres, secundum Isaac promissionis filii estis. 
\verse Sed quomodo tunc, qui secundum carnem natus fuerat, persequebatur eum, qui secundum spiritum, ita et nunc. 
\verse Sed quid dicit Scriptura? “ Eice ancillam et filium eius; non enim heres erit filius ancillae cum filio liberae ”. 
\verse Itaque, fratres, non sumus ancillae filii sed liberae.
 
\begin{biblechapter}
\verse Hac libertate nos Christus liberavit; state igitur et nolite iterum iugo servitutis detineri. 
 \verse Ecce ego Paulus dico vobis quoniam, si circumcidamini, Christus vobis nihil proderit. 
\verse Testificor autem rursum omni homini circumcidenti se quoniam debitor est universae legis faciendae. 
\verse Evacuati estis a Christo, qui in lege iustificamini, a gratia excidistis. 
\verse Nos enim Spiritu ex fide spem iustitiae exspectamus. 
\verse Nam in Christo Iesu neque circumcisio aliquid valet neque praeputium, sed fides, quae per caritatem operatur.
 \verse Currebatis bene; quis vos impedivit veritati non oboedire? 
\verse Haec persuasio non est ex eo, qui vocat vos. 
\verse Modicum fermentum totam massam corrumpit. 
\verse Ego confido in vobis in Domino, quod nihil aliud sapietis; qui autem conturbat vos, portabit iudicium, quicumque est ille. 
\verse Ego autem, fratres, si circumcisionem adhuc praedico, quid adhuc persecutionem patior? Ergo evacuatum est scandalum crucis. 
\verse Utinam et abscidantur, qui vos conturbant!
 \verse Vos enim in libertatem vocati estis, fratres; tantum ne libertatem in occasionem detis carni, sed per caritatem servite invicem.
 \verse Omnis enim lex in uno sermone impletur, in hoc: Diliges proximum tuum sicut teipsum. 
\verse Quod si invicem mordetis et devoratis, videte, ne ab invicem consumamini!
 \verse Dico autem: Spiritu ambulate et concupiscentiam carnis ne perfeceritis. 
 \verse Caro enim concupiscit adversus Spiritum, Spiritus autem adversus carnem; haec enim invicem adversantur, ut non, quaecumque vultis, illa faciatis. 
\verse Quod si Spiritu ducimini, non estis sub lege. 
\verse Manifesta autem sunt opera carnis, quae sunt fornicatio, immunditia, luxuria, 
\verse idolorum servitus, veneficia, inimicitiae, contentiones, aemulationes, irae, rixae, dissensiones, sectae, 
\verse invidiae, ebrietates, comissationes et his similia; quae praedico vobis, sicut praedixi, quoniam, qui talia agunt, regnum Dei non consequentur. 
 \verse Fructus autem Spiritus est caritas, gaudium, pax, longanimitas, benignitas, bonitas, fides, 
\verse mansuetudo, continentia; adversus huiusmodi non est lex. 
 \verse Qui autem sunt Christi Iesu, carnem crucifixerunt cum vitiis et concupiscentiis. 
\verse Si vivimus Spiritu, Spiritu et ambulemus.
 \verse Non efficiamur inanis gloriae cupidi, invicem provocantes, invicem invidentes.
 
\begin{biblechapter}
\verse Fratres, et si praeoccupatus fuerit homo in aliquo delicto, vos, qui spiritales estis, huiusmodi instruite in spiritu lenitatis, considerans teipsum, ne et tu tenteris. 
\verse Alter alterius onera portate et sic adimplebitis legem Christi. 
 \verse Nam si quis existimat se aliquid esse, cum sit nihil, ipse se seducit; 
\verse opus autem suum probet unusquisque et sic in semetipso tantum gloriationem habebit et non in altero. 
\verse Unusquisque enim onus suum portabit.
 \verse Communicet autem is, qui catechizatur verbum, ei qui se catechizat, in omnibus bonis. 
\verse Nolite errare: Deus non irridetur. Quae enim seminaverit homo, haec et metet; 
\verse quoniam, qui seminat in carne sua, de carne metet corruptionem; qui autem seminat in Spiritu, de Spiritu metet vitam aeternam. 
\verse Bonum autem facientes infatigabiles, tempore enim suo metemus non deficientes. 
\verse Ergo dum tempus habemus, operemur bonum ad omnes, maxime autem ad domesticos fidei.
 \verse Videte qualibus litteris scripsi vobis mea manu. 
\verse Quicumque volunt placere in carne, hi cogunt vos circumcidi, tantum ut crucis Christi persecutionem non patiantur; 
\verse neque enim, qui circumciduntur, legem custodiunt, sed volunt vos circumcidi, ut in carne vestra glorientur. 
\verse Mihi autem absit gloriari, nisi in cruce Domini nostri Iesu Christi, per quem mihi mundus crucifixus est, et ego mundo. 
\verse Neque enim circumcisio aliquid est neque praeputium sed nova creatura. 
\verse Et quicumque hanc regulam secuti fuerint, pax super illos et misericordia et super Israel Dei.
 \verse De cetero nemo mihi molestus sit; ego enim stigmata Iesu in super corpore meo porto.
 \verse Gratia Domini nostri Iesu Christi cum spiritu vestro, fratres. Amen.
\end{biblechapter}
